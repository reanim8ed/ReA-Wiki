---
description: 'Publikuota: 2011-05-12'
---

# Sony Ericsson Xperia X10 Mini Pro

![](../../../../.gitbook/assets/full201006141626274741017_xperia-x10_thumb.jpg)

Atėjo laikas, kai mano numylėtasis [SE W800](http://www.gsmarena.com/sony_ericsson_w800-1089.php) tapo morališkai pasenęs. Ir nors man tai buvo velniškai patogus telefonas sms rašymui, tačiau jis man negalėjo pasiūlyti praktiškai jokių dabartinio socialinio interneto galimybių, baterija ėmė laikyti tikrai trumpai, na o kamera neveikė dar nuo kokios 11 klasės. Kadangi dabar esu dirbantis žmogus, tai galiu sau leisti naujo telefono pirkimą, tačiau iš principo poros tūkstančių mobiliajam aparatui leisti nesiruošiau. Taigi, kokį ragelį pasirinkti? Pasirinkimo variantų tikrai, kad netrūksta, tačiau kuris mobilus labiausiai atitiktų mano poreikius?

Iš vis apie naujo telefono pirkimą iš pradžių negalvojau ir maniau, kad iš pirmos algos nusipirksiu kokį paprastą skaitmeninį fotoaparatą, kuris pilnai tenkins mano, kaip paprasto vartotojo lūkesčius. Visgi norisi turėti prietaisą, kurio pagalba galėčiau užfiksuoti smagiausias akimirkas iš ateinančios vasaros, o kas čia žino, gal pavyks apsilankyti ir svečiose šalyse, tad įamžinimo poreikis bus dar stipresnis. Tačiau žiūrint iš kitos pusės, aš nesu didis fotografijos mėgėjas ir kai net turėjau fotkinantį aparačiuką – jį išsitraukdavau palyginus tikrai retai. Taigi gimė praktiškesnė idėja – pasiimti ką nors iš nebrangių naujos kartos telefonų. Dauguma jų nuotraukų kokybė užtektina ir užuot turėjus aparatą, kurį net nesinešiosi kiekvieną dieną ir tokiu būdu praleisi galbūt ne vieną gerą kadrą, turėčiau visapusiškai universalų įrankį, kuris turi begalės įvairių funkcijų, tarp kurių svarbiausios: susiekimas, internetas, gps, bei fotografavimas. Nusitaikiau į 300-400 Lt segmentą, tačiau nereikalavau, kad telefonas būtų naujas iš salono. Nors iš antrų rankų pirkimas nėra patikimas, tačiau galima įsigyti naują telefoną už gerokai mažesnę kainą, kuri kartais viršija net 50% procentų. Pradėjau žvalgytis po skelbimų portalus, ieškodamas, kas ką siūlo.  
Panaršęs kurį laiką, supratau, kad labai svarbu apsibrėžti reikalavimus, tokius kaip: kokiomis specifikacijomis jis turėtų pasižymėti ir kas su juo planuojama veikti.

Iškart į galvą šovė keli, man svarbiausi punktai:  
· Kamera \(kadangi visgi perku vietoj norėtosios muilinės\)  
· Patogus, bei greitas sms rašymas \(nes tai daugiausiai naudojama telefono funkcija\)  
· GPS \(nes mėgstu pakeliauti, bei geocachinti\)  
· Funkcionalumas \(mėgstu viską prisimodifikuoti pagal save\)  
· Baterija \(koks gi mobilusis, jei jo nuo laido atjungti negalima\)

Taigi kamera buvo mano pirmas prioritetas. Tad pradėjus ieškoti ką čia nebrangiai, bet tikrai su gera kamera būtų galim nugriebti, apsistojau ties [SE Satio](http://www.gsmarena.com/sony_ericsson_satio_%28idou%29-2683.php). Telefonas turintis net 12.1 MP kamerą, bei Xenon blykstę, kaip kad tikri skaitmeniniai fotoaparatai.

![](../../../../.gitbook/assets/se-idou-002_thumb.jpg)

Photo example:

![](../../../../.gitbook/assets/21042010290_thumb.jpg)

Tai atrodė tiesiog nerealu. Tik pažiūrėkit į nuotraukos kokybę! Taip žinoma neatitinka tikros skaitmeninės kameros 12MP kokybės foto, tačiau galėtų lygintis ties 6-7, kas kaip telefonui yra tikrai labai pagirtina. Tačiau, kaip bebūtų nuotraukos prieblandoje išties ne per geriausios kokybė net ir su Xenon‘u. Bet atitrūkimas nuo kitų telefoninių kamerų vis vien akivaizdus.

Tačiau nepakartojamą nuotraukų kokybė turi savo kainą: didelis, sunkus, svorio centras tokioje vietoje, kad telefonas krenta iš rankų, bei su tikrai negražia ir nepatogia vartotojo sąsaja. Taipogi teko skaityti ne vieno vartotojų atsiliepimus apie crash‘us ar apie tai, kaip netikėtai nuotraukų kokybė tampa tikrai apgailėtina. Visgi pats esu rašęs, kad megapikselių mitas labai smarkiai klaidina žmones ir dauguma net nežino, kad 5 jau yra daugiau, nei į valias paprastam vartotojui, kuris nespausdina plakatų. Tiesą sakant 10×15 nuotraukų spausdinimui užtenka net 0.3 MP. Už viską ištikrųjų atsako optikos kokybė, šviesos jautrumas, bei židinio nuotolis. Kaip ten bebūtų, šį telefoną įsirašiau, kaip vieną iš galimų variantų, tačiau dėl naudojamo software‘o apgailėtinų galimybių, bei nepatogios, visiškai neapgalvotos sąsajos nusprendžiau dar pasikapstyti giliau.

Ėmiau ieškoti kiek mažesnio, patvaresnio telefono, kuris pasižymėtų teigiamai nusiteikusia vartotojų bendruomene, bei turėtų pakankamai geros kokybės foto kamerą. Taip užtikau [Nokia N82](http://www.gsmarena.com/nokia_n82-2177.php).

![](../../../../.gitbook/assets/n82blackimage2_thumb.jpg)

Photo example:

![](../../../../.gitbook/assets/29122007019jt2_thumb.jpg)

Ko gero didžioji dalis labiau telefonais besidominčių skaitytojų dar atsimena kažkada rinkoje apie 2007-tuosius besisukusį [Nokia N73](http://www.gsmarena.com/nokia_n73-1550.php), kuris karaliavo savo tikrai dideliu, ryškiu ekranu, dviem garsiai grojančiais garsiakalbiais, bei dėmesio verta kokybiška kamera. Pats kažkada svaigau ir norėjau tokio telefono, neskaitant to, kad jis buvo išties lėtokas. Symbian‘as visgi. Taigi, N82 yra tas pats, tik atšviežintas N73 pasižymintis geriausiomis N73 savybėmis – patvarumu, gera 5MP kamera, bei kokybiškai grojama muzika. Na atidžiau pažiūrėjus, tai ir dizaine panašumų galima rasti.

Jau buvau tikrai įsitikinęs, kad pirksiu šį telefoną ir kuriam laikui savo telefonų paieškas nutraukiau, tačiau ramybės neduodavo mintys apie klaviatūrą. Labai ja dvejojau, nes ji atrodo nepatogi. Nors paskaičius vartotojų atsiliepimus, dauguma tikino, kad ji tik taip atrodo, tačiau kai naudojiesi, jokių problemų nėra ir iš ties – mygtukai maži ir tarpai tarp jų dideli, tad rašymas tokiu telefonu neturėtų būti sudėtingas – to ko nereikia neprispaudinėsi, bet iš kitos pusės – jie yra gan smailūs ir kieti ir nujaučiu, kad parašius didesnį kiekį sms iškart pasijaustų nuospaudos ant nykščio.

Taipogi nepatiko tai, kad telefonas sukasi su Symbian, kuri yra mirštanti OS. O ir telefonas jau yra 5 metų senumo, tad nesinorėjo pirkti daiktą, kurį kiti jau vadina dvėseliena. Kaip bebūtų tarp monoblokių, ne smartphone‘inių telefonų jis buvo vis dar gerai parduodamas, net ir praėjus šitiek metų, o tai įrodo šio telefono kokybiškumą ir vartotojų pripažinimą.

Tada apgalvojau savo prioritetus ir tvirtai nusprendžiau, kad noriu telefono su Android‘u, nes jis suteikia plačiausias galimybes, yra spartus i turi velniškai tvirtą vartotojų bendruomenę, kuri visada priprogramina naujų programų, apėjimų ir papildomų galimybių. Vien jau kalbant apie default‘inį šios OS funkcionalumą – nelieka nė kalbos, kad daiktas tikrai geras.

Tačiau telefonai su šia OS yra dar ganėtinai švieži ir daugumos jų kainos neįtelpa į mano apsibrėžtas ribas. Na ir štai visai atsitiktinai užtikau [Sony Ericsson Xperia X10 Mini.](http://www.gsmarena.com/sony_ericsson_xperia_x10_mini-3125.php)

![](../../../../.gitbook/assets/se_xperia_x10_mini_1_thumb1.jpg)

Photo example:

![](../../../../.gitbook/assets/dsc_0009_thumb.jpg)

 Tai didelio didelio [Xperia X10](http://www.gsmarena.com/sony_ericsson_xperia_x10-2964.php) sumažintas, bei stilingas atitikmuo, su 5MP kamera. Pats mažiausias, bei pats pigiausias iš visų žaliūkų, kurio kaina iš rankų siekia vos 400 Lt. Tačiau dėl tokio pigumo nereikia telefono nuvertinti, nes technikos savybės subalansuotos taip, kad 600Mhz procesorius neatsilieka nuo gerokai galingesnių kitų rinkos flagmanų. Neabejotinai mano simpatijas pavergęs modelis, kuris privertė užmiršti bet kuriuos kitus pasirinkimus ir štai vos pradėjau skaityti apie šio telefono atsiliepimus supratau, kad šis mažylis turi ir broliuką, pavadinimu [Xperia X10 Mini Pro](http://www.gsmarena.com/sony_ericsson_xperia_x10_mini_pro-3147.php), kuris yra visiškai identiškas telefonas, tik turi papildomą fizinę qwerty klaviatūrą. Gosh… Tiesiog tobula.

![](../../../../.gitbook/assets/5046996508_051526b588_b_thumb1.jpg)

Senai zyziau, kad rašymas su qwerty yra nepalyginamai daug kartų fainesnis, greitesnis, malonesnis,  patogesnis ir visoks kitoks –esnis. Tačiau žvalgydamasis po telefonus su qwerty buvau priėjęs išvadą, kad pigieji telefonai su pilna klaviatūra turi labai prastus parametrus, o štai tie, kurie atitiktų mano anksčiau iškeltus reikalavimus, bet tuo pat metu turėtų fizinę pilną klaviatūra – vos vienetai ir tai labai brangūs. Pvz [HTC Desire Z](http://www.gsmarena.com/htc_desire_z-3421.php) kaina antrinėje rinkoje apie 1000 Lt.

Taigi, radęs tokį modelį aš daugiau nei kad apsidžiaugiau ir skubėjau perskaityti devynias galybes forumų, norėdamas sužinoti kokių pliusų/minusų telefonas turi ir ar jis atitiktų mano poreikius. Visgi reikia pripažinti mažas dydis yra ir kaip privalumas ir kaip minusas. Mažas telefonas daug patogiau guli kišenėje, malonesnis vartyti rankoje, tačiau dydis eina patogumo naudotis sąskaita. Dažniausiai tokių telefonų naudojimas yra gan varginantis ir tai atbaido nuo telefono įsigijimo.  
Taigi, beskaitydamas, supratau, kad telefoniuką turintys žmonės yra labai patenkinti ir kone visi jį giria, na o tie, kurie gąsdina dėl mažo ekrano ir nepatogumo – paprasčiausiai pasidarė paviršutiniškas išvadas telefono beveik net nelaikę rankoje.

Stebina, kad Mini Pro dydis, lyginant su Mini, išlieka kone toks pats nors atsiranda visa papildoma klaviatūra. Tai reiškia, kad iš tiesų X10 Mini nebuvo suspaustas kiek tik įmanoma ir jo nedarė mažesnio tik dėl patogumo išlaikymo, o ne dėl fizinių kliūčių.

Taigi apžvelkime jo savybes:

![](../../../../.gitbook/assets/xperia_x10_mini_15_thumb.jpg)

### **Qwerty + touchscreen**

Buvau nemažai kartų kartojęs, kad nemėgstu telefonų liečiamu ekranu ir kad tokio nenoriu turėt. Toks ekranas yra praktiškai kaip žaisliukas. Puikiai gyvendavom ir nedidindami nuotraukų dviem pirštais, o tiesiog mygdami knopkes. Na bet visas šis reikalas turi ir paaiškinimą – klaviatūra aukojama dėl didesnio ekrano, kas šitaip žavi mases. Bet tiesą sakant niekada ir negalvojau naudoti telefono filmų peržiūrom, nes manau, kad tai absurdas, o sms rašymui toks ekranas yra beviltiškai per didelis. Na bet kaip aš ten bebūčiau šnekėjęs – va ir turiu telefoną su touchscreen‘u, tačiau pasiteisinimui galiu pridurti, kad jis nėra didelis ir nesukuria jokių nepatogumų, na o virtualios klaviatūros sutalpinimas tokiame nedideliame ekrane, puikiai išsisprendžia su qwerty.

Kalbant apie pačius mygtukus, tai jie nedideli, kvadratiniai ir vienas nuo kito atskirti nedideliais tarpeliais. Paliktas tarpas tarp viršutinės mygtukų eilės, bei atslenkamo ekrano. Jei nesat didžiapirštis – mygti tikrai patogu, na o didesnių pirštų savininkai turi spaudinėti tik pirštų galiukais, arba jei jus tai erzina – naudoti virtualią klaviatūrą, kurioje mygtukai išties dideli, bei gerai iškomponuoti tokioje mažoje erdvėje. Virtualios klaviatūros minusas tas, kad lieka vos kelios eilutes jau parašytam tekstui. Tad jei rašai ilgesnį tekstą ir nori paskaityti ką parašei, reikia slankioti tą kelių eilučių tekstą aukštyn/žemyn, kas tikrai nėra patogu. Užuojauta Mini savininkams, kurie su tuo turi taikstytis visada, nes su Mini Pro tokios problemos paprasčiausiai nebelieka, nes išsitraukei qwerty, virtuali klaviatūra dingsta ir lieka tikrai daug erdvės teksto atvaizdavimui. Būtent rašymas su pilna klaviatūra ir padaro šį modelį gerokai pranašesniu už X10 Mini: shift mygtuko naudojimas, enter, skaičių klaviatūra, rašymas dviem rankom ir pan.

Ekrano jautrumas yra tikrai geras, nes menkiausi prisilietimai yra užregistruojami ir įvykdomi. Tačiau yra tam tikra priežastis, kodėl QVGA ekranai nėra itin populiarūs Android pasaulyje – tai mažos rezoliucijos \(240×320 šiuo atveju\), kurios neleidžia pakankamai kokybiškai atvaizduoti gražios grafikos, kuri yra labai svarbi dabartinėje mobiliojoje rinkoje.

![](../../../../.gitbook/assets/se-xperia-x10-mini-and-mini-pro4_thumb.jpg)

### **Dydis**

Dar viena iš priežasčių, kodėl labai nemėgau touchscreen‘inių telefonų – tai jų dydis. Tik pasižiūrėkit kokios jos plytos, kai tarkim laikydamas dešinėje rankoje didžiąją X10 Mini sesutę Xperia X10 negali pasiekti viršutinio kairiojo kampo. O ką jau kalbėti apie tai, kad toks gremėzdas guli kišenėje. Atsižvelgiant, kad dauguma mano kelnių ir taip sunkiai laikosi, tai turint tokį aparatą susidurčiau su tikrai nemaloniomis problemomis ^^  
Na taip, milžiniškas ekranas labai gražiai rodo filmus, su juo patogu žaisti. Tačiau taip pat toks telefonas gerokai labiau bijo smūgių, turint kišenėje galima labai nesunkiai sudaužyti ekraną vos atsitrenkus į kokį turėklą, na ir galiausiai tokio ekrano apšvietimas suvartoja išties daug energijos.

Taigi, Mini Pro yra vos 90 x 52 x 17mm. Mini matmenys: 83 x 50 x 16. Vos kelių milimetrų skirtumas, na o iš foto galite matyti koks tai mažylis lyginant su kitais išmaniaisiais telefonais. Tokių matmenų telefonas tiesiog pasislepia delne ir gali neštis rankoje, o aplinkiniai jo net nepastebės :j

![](../../../../.gitbook/assets/timescape_2_thumb1.png)

### **Meniu išpildymas/galimybės**

SE savo reklamose mėgdavo pabrėžti Timescape funkciją. Tai vieta, kurioje į vieną vietą surenkami facebook, twitter, skambučių, bei sms‘ų pranešimai. Tekstas matomas išdėliotas kortelėmis, su tų žmonių nuotraukomis. Gal ir smagi funkcija, tačiau manau kad galėtų būti smarkiai patobulinta ir pats tik išmėginau, bet platesniu naudojimu neužsiėmiau.

Milžiniškas android’inių telefonų privalumas: Android market. Google atsakas į Apple kompanijos AppStore, kuris įrodė tokio modelio veiksmingumą. Market’as leidžia pasiskaityti kitų vartotojų atsiliepimus apie žaidimus ar programas, rezultatuose vaizduojamos tik su telefonu suderinamos aplikacijos, jų parsiuntimas, ar atnaujinimas tampa juokingai paprastas  Tokio dalyko reiktų visiems mobiliesiems telefonams.

![](../../../../.gitbook/assets/menu_thumb.png)

Meniu ikonos gan didelės, tad atrodo gražiai, bei jų atidarymas itin lengvas, nes nereikia tiksliai taikyti ant ikonos paveikslėlio, bedi belenkaip ant ikonos ir ji vis vien atsidarys. Tačiau dydis atneša ir kitą problemą – t.y viename meniu puslapyje telpa tik 9 programėlės. Jokios problemos nėra, jei naudoji telefoną vien tik su standartiniu programėlių rinkinių – visos jos telpa į 5 ekranus ir itin didelių nepatogumų nesuteikia. Tačiau kai aš prisirašiau gal 50 skirtingų žaidimų, bei programėlių – slankiojimas po 13 ar net daugiau meniu puslapių tampa varginantis. Tačiau tai nėra išties rimta problema, nes android lankstumas leidžia kuo puikiausiai įrašinėti trečiųjų šalių programas ir meniu persidaryti pagal savo poreikius. Kaip tai padaryti – papasakosiu ateityje, ką tik sukurtame android skyrelyje.

![](../../../../.gitbook/assets/standby_thumb1.png)

Smagu, kad visas meniu yra identiškas didesniajai [Xperia X10](http://www.gsmarena.com/sony_ericsson_xperia_x10-2964.php) ir neskaitant to, kad viskas sumažinta ir pritaikyta prie mažo ekrano, tačiau SE inžinieriai pasistengė ir darbą atliko labai sumaniai.

Apgalvotos tokios smulkmenėles, kaip pvz automatinis ekrano ryškumo reguliavimasis nuo aplinkos apšvietos, bei automatinis klaviatūros apšvietos įsijungimas, kai pasidaro tamsu.

Žadintuvas, skaičiuotuvas, priminimai tikrai išpildyti labai elementariai, bei patogiai. Galbūt trūksta platesnių funkcijų, bet kitą vertus kam jų reikia kai tau reikia tiesiog žadintuvo, o ne kokio žadinimo agregatoriaus su 50 skirtingų nustatymų. Visos programėlės atlieka tai ką turi atlikti ir tai daro efektyviai.

Na ir tiesa, telefonas atkeliauja su visa krūva stuff‘o, kuris tūlam lietuviui visiškai nereikalingas, tačiau neina jo ištrinti. Tarkim žaidimų bandomosios versijos, talk, latitude ir panašaus nereikalingumo programos. Vėliua taipogi papasakosiu, kaip visą tai galima iškirpti lauk.

Kalbant apie skambinimo kokybę – heh ironiška, bet tai viena iš rečiausiai apžvelgiamų savybių šiuolaikiniuose telefonuose: garsiakalbis puikiai atlieka savo darbą, garso kokybė labai aiški, na o ekranas pokalbio metu prigęsta ir jūs su savo ausim nieko neprispaudinėsit :j  
Nors mikrofonas yra gan toli nuo burnos, tačiau kalbėtojai garso kokybe nesiskundė ir mane girdėdavo aiškiai.

### **Kamera**

Taip, 5MP nėra daug, tas pats didysis X10 turi 8, tačiau nuotraukos išeina pakankamai geros, ir kaip minėjau – man, kaip ne fotografijos ekspertui, visai pakankamos. Vakare gal ir nelabai pafotografuosi, tačiau čia jau visų pigiųjų fot kamerų bėda, tad nieko nuostabaus.

Reikia pažymėti, kad šio telefono kamera yra geriausia iš visų 5MP android‘ų ir lenkia didžiąją dalį visų kitų gamintojų kameras su tiek pat MP.

Fotografavimo softas turi visas pagrindines savybes, kaip kad auto focusas, macro, bei sporto režimas, tačiau pasigedau foto filtrų. Nesakau, kad ypač reikalingas daiktas, nes dažniausiai foto apdirbimą atlieku photoshop pagalba, tačiau turėti po ranka – visada malonu. Na bet kaip ir visą kitą – galima pakeisti parsisiuntus programėlę iš market’o.

Dar vienas pažymėtinas minusas: fotografuoti galima tik spaudžiant fizinį mygtuką esantį korpuse ir nėra galimybės fotografuoti tiesiog paspaudus ant ekrano. Kadangi mygtuką paspaudus iki pusės jis tik sufokusuoja o spausti iki galo reikia kiek stipriau, tad neretai pasitaiko, kad rankos bespaudžiant tiesiog sudreba ir kadras pavyksta neryškus. Reikia priprasti jį suimti taip, kad galėtum tvirtai, nesudrebinęs rankos nuspausti mygtuką iki galo.

![](../../../../.gitbook/assets/dsc_0030_thumb.jpg)

### **Baterija:**

930MAh atrodo tikrai ne itin daug \(X10 turi 1500MAh\), tačiau čia tarnauja mažo ekrano efektyvumas ir dėlto normaliai telefonus naudojantis, tarnaus apie dvi dienas. Na taip, su įjungtu wi-fi, gps‘u bei maksimaliu apšvietimu ir intensyviu naudojimu, jis gyvens trumpiau, nei pusdienį.  
Galima su nostalgija prisiminti laikus, kai senieji Nokia telefonai laikydavo pos pusantros savaitės… Tokia ta funkcijų, bei ryškių, bei spalvingų ekranų duoklė.

### **Išvados**:

**Pros:**

· Labai lengvai, intuityviai naudojama klaviatūra  
· Tikrai jautrus ir tikslus ekranas  
· Greitumas. Reakcijos laikas vaikštinėjant po meniu tiesiog žaibiškas.  
· Netikėtai mažas, puikiai telpa delne  
· Interfeisas sukurtas protingai, puikiai išnaudojamas mažas ekranas  
· Didelės prisitaikymo galimybės  
· Ko ne didžiąją dalį programinių minusų galima ištaisyti parsisiunčiamų programėlių dėka.  
· Android‘o turėjimas reiškia integruotas visas pagrindines google paslaugas, kaip kad gmail, youtube, google maps, latitude ir pan.

**Cons:**

· Mažas ekranas gali būti per mažas daugeliui  
· Pradžioje būna prikimštas šlamšto \(tas pats Timescape galėtų būti gerokai patobulintas\)  
· Qwerty klaviatūroje nėra back mygtuko. Grįžimui reikia naudoti korpuso priekyje, prie ekrano esantį back mygtuką, kas nėra itin patogu.  
· Nėra galimybės programas įrašinėti į atminties kortelę. Visos jos įsirašinėja į vidinę telefoną atmintį \(eilinį  kartą išsprendžiama\)  
· Nėra flash palaikymo, tačiau youtubės klipus žiūrėti galima  
· Ne pati naujausia android versija. Taip, dėkingi, kad SE atnaujino į 2.1 tačiau android vystymasis gi nestovi vietoje, o senos versijos turėjimas kartais neleidžia naudotis naujausiomis programomis  
· Ekrano rezoliucijos tikrai netinkamos žaidimams ir padoriai žaisti galima tik paprastus loginius žaidimukus.

Skamba visai logiška padaryti didelį telefoną ir paskui jį mažinti. Ir pakol originalusis Xperia X10 nebuvo revoliucinis ir išmaniųjų telefonų rinkoje ryškių laimėjimų nepasiekė, tai šie du mažyliai Mini įneša visiškai naujų vėjų į mažųjų telefonų rinką ir ima vienareikšmiškai diktuoti savo taisykles. Šis duetas kardinaliai užroolin‘o mažųjų smartphone‘ų rinką ir lyginti su kitų firmų telefonais tame pačiame segmente, kaip kad [LG KH5200 Andro-1](http://www.gsmarena.com/lg_kh5200_andro_1-3211.php) net nebelieka ką, o Mini drąsiai stoja šalia prie tokių telefonų, kaip [HTC Desire](http://www.gsmarena.com/htc_desire-3077.php) ar [Wildfire](http://www.gsmarena.com/htc_wildfire_s-3777.php).

X10 Mini Pro tikrai labai žavus ir charizmatiškas telefonas ir net neskaitant to, kad jis išrinktas geriausiu Europos telefonu 2010 metais, tačiau didelio susidomėjimo nesusilaukia. Didžioji dalis žmonių atbaido mažas ekranas ir jie renkasi didelius Samsung, HTC, Nokia ar kitų firmų telefonus, net nežinodami koks stebėtinai patogus ir spartus šis telefoniukas gali būti ir kad būdamas toks mažas, galingai smūgiuoja poluliariem modeliam į paširdžius. Na jei esat milžiniškas interneto naršytojas ar filmų mėgėjas, manau galėtumėt šio telefono kandidatūra atmesti, nes visgi, kad ir koks spartus, funkcionalus ir gražus būtų – tačiau tikrai nėra pats tinkamiausias modelis renkanti multimedijos įrenginį.

Nesistengiu prakišti šio telefono jums. Nusipirkau tai kas man tinka idealiai ir šiuos straipsniu pabandžiau papasakoti, kokios savybės mane taip sužavėjo. Jei tai, ką papasakojau patiko ir jums – šaunu. Jei ne, ką gi pirkite telefoną pagal savo asmeninius poreikius.

![](../../../../.gitbook/assets/xperia-mini-pro_thumb1.jpg)

Šią vasarą pasirodo atnaujinti mini, kurie savyje turės 2.3 android sistemą, o tai reiškia, kad ji atkeliaus ir į senuosius mini pro, tad belieka sulaukti birželio :\)

