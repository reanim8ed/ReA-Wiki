---
description: 'Publikuota: 2016-11-04'
---

# Apple laikas pradėti gaminti savo pačių procesorius Macbook kompiuteriams

Praėjusią savaitę įvyko Apple renginys „[Hello Again](http://www.anandtech.com/show/10787/apple-hello-again-2016-event-live-blog)“, kuriame buvo pristatyti atnaujinti Macbook Pro kompiuteriai. Kadangi šios kompanijos įrenginiai yra patys įtakingiausi industrijoje ir Macbook‘ai tikrai nėra išimtis, tai nepraleisiu progos pakalbėti apie juos.

Pradėkime nuo to, kad Apple išsaugoti paslaptis darosi vis sudėtingiau: apie tai kad naujausių kompanijos nešiojamųjų kompiuterių pagrindinė naujovė bus touchbar‘as, pakeičiantis funkcinius mygtukus klaviatūroje, kalbos sklido bent pusę metų, tad tie, kurie bent kiek seka IT naujienas, nustebinti neliko. Kaip ir dėl TouchID, naujos, tačiau nebūtinai geresnės klaviatūros, du kart didesnio touchpad‘o ar naujos spalvos. Nesupraskite manęs neteisingai – atnaujinimai visumoje kaip ir puikūs, tačiau žiūrint renginį nėra to „wow“ faktoriaus, kurį taip smarkiai norisi vėl išvysti Apple renginyje.

O vat tada prasideda mano skepticizmas: vientisumo nebūvimas, kaina ir funkcionalumo šalinimas. Iš esmės, jei kompiuteris vadintųsi tiesiog Macbook didelių problemų aš nematyčiau: daugumai tai galėtų atstoti jų senstelėjusius Macbook Air. Tokiems žmonėms reikia mobilumo ir šis kompiuteris būtų vienas geriausių ultrabook pasirinkimų rinkoje: plonas, lengvas, tvirtas, turintis vieną geriausių dizainų ir geriausią ekraną rinkoje bei puikią, visą darbo dieną tarnaujančią bateriją. Visas konfliktas atsiranda iš to, kad pavadinime randame užrašą „Pro“.

Taigi, turime į profesionalus orientuotą įrenginį, kuriame nerasime HDMI, atminties kortelių skaitytuvo, naujausių procesorių ar netgi paprastos USB. Vadinasi viskam, net jei tai būtų paprasčiausia kompiuterio pelė, reikės papildomo adapterio! Tai yra išties labai prastai. Thunderbolt USB-C tipo jungtis yra puiki savo universalumu ir ateityje, kai ši populiarės tarp kitų gamintojų ir daugės palaikomų įrenginių kiekis – Apple vartotojai nuo to tik išloš. Bet kol kas situacija kitokia: jei man klientas paduoda paprastą USB flashiuką, kurio gauti aš nesitikėjau, teks atsiprašyti, nes nepasiėmiau su savimi adapterio ir neturiu galimybės to flashiuko prisijungti prie kompiuterio. Labai profesionalu… Net nekalbėkime apie tą keistą anomaliją, kad šiuo metu nusipirkus iPhone 7, mes jo net negalėsime pajungti prie savo Macbook kompiuterio! Kaip ir negalėsime pajungti kartu su iPhone 7 gautų ausinių. Vadinasi reikia nešiotis bent dvi poras ausinių – vienos kompiuteriui ir vienos telefonui. Apple galėjo dar su iPhone 6 pakeisti Lightning jungtį į USB-C ir su tokia problema susidurti nebūtų tekę, tačiau čia galima kiek suprasti jų nenorą kas porą metų keitinėti jungtis.

Tikrai nemaža Macbook Pro tikslinės auditorijos yra fotografai ir jie dabar gali labai „džiaugtis“ atminties kortelių skaitytuvo nebuvimu. Apple kalba, kad ši jungtis buvo labai gremėzdiška ir kad dauguma šiuolaikinių fotoaparatų turi WiFi ryšį ir nuotraukas perkelti į kompiuterį galima bevieliu būdu. Tačiau pamirštama užsiminti, kad perkėlimas per WiFi yra kelis kart lėtesnis, nei laidu, o ir turint vos kelių metų senumo kamerą, kuri šiai dienai fotografuoja dar išties puikiai, greičiausiai WiFi visgi dar neturėsite.

Nepamirškime pagrindinio naujojo Macbook Pro arkliuko – touchbar. Konceptualiai tai išties gera idėja – išnaudoti pasenusius ir praktiškai nenaudojamus funkcinius mygtukus, suteikiant galimybę vietoj jų rodyti pačias svarbiausias, dažniausiai naudojamas funkcijas kiekvienai programai atskirai. Tačiau praktikoje šio papildomo ekrano usability yra gan prastas: jei žmogus bent mažumėle daugiau naudojasi kompiuteriu – tai į klaviatūrą jis paprasčiausiai nežiūri. O tai kad skirtingos aplikacijos turi skirtingus mygtukus, pašalina muscle memory privalumą. Idėja perkelti mygtukus iš interfeiso į klaviatūrą ir taip priversti naudotoją atitraukinėti dėmesį nuo ekrano ir žvilgčioti žemyn yra tarsi tarpinė stotelė laukiant kol Apple galiausiai išleis Macbook’ą su lietimui jautriu ekranu.

Tikrieji profesionalai naudojasi klaviatūros shortcut‘ais ir pele bei į klaviatūrą nežiūri, tad touchbar‘as jiems jokios naudos, apart to, kad iš šono atrodo šauniai – nesuteikia. Būtų galima sakyti, kad galima nusipirkti 13 colių Macbook Pro variantą, kuris yra pigesnis ir neturi touchbar‘o, bet šiame kompiuteryje rasite tik 2 Thunderbolt jungtis, kas iškarto tampa no-no bet kuriam profesionalui. Manau, kad laikui bėgant touchbar‘as turės išties unikalių ir puikių panaudojimo atvejų, tačiau idėjiškai jis taip ir liks orientuotas į mėgėjiškus vartotojus, o ne į profesionalus.

Taipogi daug kritikos susilaukia ir tai, kad įrenginys maksimaliai palaiko tik 16GB RAM atminties. Taip, daugumai namų vartotojų tiek visai nereikia, tačiau profesionalai dirba su emuliacijomis bei virtualiomis mašinomis ir tie 16GB baigiasi neįtikėtinai greitai. Gerai, iš tikro tai nėra tik Apple kaltė – šiuo metu jie neturi kitokio varianto: taupydami baterijos sąnaudas, kompanija savo kompiuteriuose naudoja Skylake procesorius ir ne įprastinius DDR RAM‘us, o LPDDR3 \(LP reiškia Low Power\), o šis atminties tipas palaiko tik iki 16GB. LPDDR4 palaikys iki 32GB, tačiau Intel nespėjo išleisti savo naujų procesorių, kurie turės šios atminties tipo palaikymą. Kabylake šeimos procesoriai nors ir palaiko LPDDR4, tačiau tik U kategorijos lustuose, kurie Macbook‘ams netinka. Vienas iš geresnių pavyzdžių, kas dar susiduria su tokia pat problema – naujieji Dell XPS. 13 colių versijoje taipogi negalima pasirinkti 32GB operatyviosios atminties, o 15 colių variantai nors ir suteikia tokį variantą, tačiau paaukoja baterijos tarnavimo laiką. Taigi, Apple teiginys kad 32GB naudotų per daug energijos, nors ir yra gan abstraktus, tačiau visgi ne melagingas.

Žinant Apple timeline‘us bei įprotį overprice‘inti naująją Macbook kartą, greičiausiai dar kitų metų antroje pusėje jau sulauksime nedidelio Macbook Pro atšviežinimo, kurio metu išvysime ne tik 32GB opciją ar naujesnius Intel Canonlake procesorius, naudosiančius 15-25% mažiau energijos, bet ir galimai mažesnę kainą, kuri galbūt susilygiuos su tokia kaina, kokia buvo iki šiol. Tačiau visa tai tiesiogiai priklauso nuo Intel: jei kitais metais Canonlake taip ir nepasirodys, Apple greičiausiai rinksis Kuo šeimos procesorius, kurie taipogi turi našumo ir energijos sąnaudų patobulinimus, tačiau šie procesoriai taipogi palaiko tik LPDDR3, tad 16GB taip ir išliks maksimali atmintis.

Tikiu, kad tokia didelė priklausomybė nuo vieno tiekėjo kompanijos visai netenkina. Visą kritiką dėl naujų Macbook‘ų turi prisiimti Apple, nors būtent Intel nepagamina reikiamų procesorių. Tai yra viena iš priežasčių kodėl Apple kuria savo paties procesorius iOS įrenginiams – niekas nepasiūlo to, ko nori Apple, tad jiems tenka susikurti tai patiems. Nerasite iPhone ar iPad įrenginių savininkų, kurie skųstųsi, kad jų procesoriai yra nepakankamai galingi, nes taip ir nėra. Tiesą sakant priešingai – Apple suprojektuoti procesoriai savo klasėje yra patys geriausi ir smarkiai lenkia konkurentus. Pvz iPhone 7 Geekbench 4 vieno branduolio teste surenka dvigubai daugiau taškų, nei šiuo metu vienu iš geriausių Android telefonų laikomas Google Pixel. Kompanija kiekvienais metais sugeba pristatyti vis plonesnius ir lengvesnius įrenginius, kurie neaukoja baterijos ir suteikia didžiausią industrijoje našumą. Jau daug metų analitikai spekuliuoja, kad Apple gali pradėti gaminti savo procesorius ir Mac kompiuteriams. Ir atsižvelgiant į dabartinę situaciją, susidaro vaizdas, kad Apple tiesiog nebeturi išeities ir turės būtent tai ir padaryti. Macbook Pro išleidžiami išties pavėlavę ir Intel vis vien nespėjo atlikti savo darbo dalies.

Na ir žinoma, dar yra kaina.[ 1800$ ](http://www.apple.com/shop/buy-mac/macbook-pro)už praeitos kartos i5 procesorių, integruotą Intel Iris vietoj dedikuotos GPU ir 8GB RAM. Įdomiausias Apple sprendimas, man atrodo, kad vietoj to, kad kaip įprasta – naujuosius Macbook pardavinėtų už įprastinę kainą, o praeitus modelius jie tiesiog atpigintų, pasirinktas kitas kelias ir dabar naujieji Macbook yra ženkliai brangesni \(+400$\), nors atnaujinimas to pabrangimo visai nekompensuoja. Na o senieji modeliai išliko tokios pat kainos kaip ir buvo ir yra pagal tai ką siūlo, šiuo metu tampa išties per daug brangūs. Palyginimui – vienas labiausiai artimų Macbook‘ui dizaino ir kokybės prasme yra portable gaming laptopas [Razer Blade](http://www.razerzone.com/gaming-systems/razer-blade), kuris nors ir kainuoja tiek pat, tačiau už tuos pinigus gaunate i7, 16GB ir laptopui išties įspūdingą GTX1060. Arba kitas adekvatus konkurentas – [Surface Book](https://www.microsoft.com/en-us/surface/devices/surface-book), kuris turi atjungiamą ekraną ir gali būti naudojamas, kaip planšetinis kompiuteris ir tuo pat metu pasiūlo 12h bateriją. Competition is too hard. Anksčiau jei Macbook Pro ir buvo velniškai brangūs, tačiau galėjo pasigirti top of the line specifikacijomis, labai patrauklioje pakuotėje, šiuo metu matome situaciją, kad konkurentai juos išties prisivijo ir už tuos pačius pinigus kitur galime gauti net ir daugiau.

Visumoje man patinka mažyčiai, iteratyviniai atnaujinimai, kurių metų pokyčiai atrodo nors ir labai nedideli, bet bėgant laikui jie po truputėlis susideda į visumą ir pamatome, kad nueitas jau gan tolimas kelias. Ir aš suprantu dalį Apple atnaujinimų naujuosiuose Macbook ir žinau, kad šie kompiuteriai tikrai suras savo auditoriją ir bus perkami kaip niekad gerai. Tiesiog aš juos nebe pavadinčiau Pro įrenginiais. Tai tiesiog Macbook‘ai ir jie yra orientuoti į namų vartotojus. Profesionalams laikas pasižvalgyti į kitas puses.

