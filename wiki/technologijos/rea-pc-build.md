# ReA PC build

Nuo 2008-ųjų naudojau [Toshiba A300](gadgets/apzvalgos/toshiba-a300-1gn.md), kuriam susitaupau dirbdamas vasarą prieš pradedant studijuoti. Dirbo jis išties gerai ir našiai, taipogi turėjo išties puikiai grojančias integruotas Harmon/Kardon kolonėles, kas man, muzikos mylėtojui tuo metu buvo pakankamai svarbu. Tačiau net kai jį ir pirkau, tai buvo tik vidutinės klasės laptopas, tad geiminti didelių iliuzijų turėti net nebuvo verta: nors tokie žaidimai, kaip [Bioshock](../zaidimai/bioshock.md) ar Far Cry 2 sukosi be problemų, tačiau tuo metu mano taip norėtas GTA IV jau buvo vos pakeliama našta - žaisti buvo įmanoma tik itin mažomis rezoliucijomis ir visiškai minimaliais nustatymais. Tačiau jei šio laptopo spartos kasdienybėje ir užteko, tai korpusas po 4 metų studijų jau buvo pavargęs. Nežinau ar tai buvo dėl ne itin geros plastmasės kokybės ar galbūt dėlto, jog tąsydavausi jį visur su savimi, tai iškentėti jam teko gan nemažai.

2012-ųjų vasarą, jau buvau dirbantis studentas Vilniuje, nepagailėjau ir nusprendžiau susirinkti savo pirmąjį galingą PC.

### ReA PC 1.0 - 2012-2013

| Title | Cost |
| :--- | :--- |
| AOC I2353FH 23" IPS monitorius | 518 Lt |
| Cooler Master Elite 430 korpusas | 134 Lt |
| ASRock Z77 PRO3 pagr. plokštė | 309 Lt |
| CHIEFTEC PSU 750W | 286 Lt |
| Intel i5-3570K, 3.4GHz | 758 Lt |
| Kingston HyperX blu 8GB \(2x4GB\) 1600MHz DDR3 RAM | 176 Lt |
| Gigabyte GeForce GTX 670, 2GB | 1385 Lt |
| Enermax Cluster UCCL12 ventiliatorius | 41 Lt |
| NEXUS CASE FAN 120MM WHITE ventiliatorius  | 25 LT |
| Crucial M4 128GB SATA3 SSD | 467 Lt |
| LOGITECH K360 klaviatūra | 85 Lt |
| LOGITECH M705 pelė | 109 Lt |
| **TOTAL** | **4300 Lt** |

Korpusas atrodo pigiai ir tikrai nebuvo itin kokybiškas, tačiau nenorėjau aukoti geresnių detalių vien tam, kad įsigyti geresnį korpusą, nes biudžetas visgi buvo ribotas. Užteko to, jog už nedidelę sumą radau variantą su LED'ais ir langu. Manau pirmą kartą renkant kompiuterį pačiam, daugelis praeina tą fazę, kai norisi, kad viskas matytųsi ir šviestų ;\)

Studentui tokia suma per vieną kartą buvo išties didelė, tad susipirkau viską per kelis kartus. Pirmiausia pirkau monitorių ir tik pagrindines dalis, jog PC jau taptų naudotinas. Tiesa, tuo metu teko apsiriboti 128 GB talpos SSD, tačiau dar iš seniau turėjau išorinį WD 1TB diską, tad buvo galima išsiversti ir su juo. Sekantį mėnesį įsigijau papildomų ventiliatorių ir vaizdo plokštę ir taip pirmasis build'as buvo užbaigtas. i5-ukas veikė visiškai puikiai ir buvo idealoginis žymiojo 2500k tęsinys, kuris overclockinosi visai neblogai: mano atveju pavyko pasiekti stabilius 4,4 Ghz. O štai GTX 670 rinkausi dėlto, jog lyginant su 680, ji buvo viso labo 5-7% lėtesnė, tačiau kainavo gan ženkliai pigiau, tad buvo geresnis kainos/kokybės santykis. O štai 690 tuo metu buvo pati galingiausia plokštė rinkoje, bet jos kaina nebuvo adekvati mano kišenei. Tad išsirinkau 3-ią pagal našumą kortą ir skųstis tikrai negalėjau - absoliučiai visus žaidimus galėjau drąsiai nustatyti ant max nustatymų ir nesirūpinti.

### ReA PC 1.1 - 2013-2015

Po maždaug vienerių metų build'as buvo minimaliai papildytas:

| Title | Cost |
| :--- | :--- |
| ASUS XONAR ESSENCE STX garso plokštė | 595 Lt |
| WD Blue 3.5'' 1TB HDD | 202 Lt |

Garso plokštė atsirado dėlto jog įsigijau audio aparatūrą su galingu vintažiniu stiprintuvu ir dviem nemažomis lentyninėmis kolonėlėmis. Nors prie aparatūros prijungto kompiuterio garsas man nekliuvo, tačiau nerimavau, kad motininėje plokštėje įmontuota garso posistemė toli gražu nesilygiuoja su turima aparatūra ir tikėtina, jog gali būti garso kokybės bottleneck'u. Tad šiam nerimui panaikinti įsigijau papildomą garso plokštę.

Tuo tarpu kietasis diskas atsirado tam, kad pašalinti išorinio disko reikalingumą, turėti patikimesnę ir spartesnę talpą \(visgi išorinis diskas yra lėtesnis ne tiek dėl USB3, o dėlto, jog yra lėčiau besisukantis\).

Ši komplektacija visiškai nesikeitė 3 metus, t.y. iki 2015-ųjų. Lietuvoje atsirado eurai, o mano PC'iukas, nors ir veikė visiškai puikiai, pradėjo manęs nebedžiuginti savo gan pigia išvaizda, tad nusprendžiau ją paversti solidesne.

### ReA PC 1.2 - 2015-2019

| Title | Cost |
| :--- | :--- |
| FRACTAL DESIGN Define R5 korpusas | 106 € |
| Noctua NH-U12P CPU aušintuvas | 73 € |
| PSU be quiet! Dark Power PRO 10 750W | 169 € |
| **TOTAL** | **348 €** |

Define R5 - didelė, juoda, kokybiška ir solidi dėžė, turinti daug smulkių ir gerai apgalvotų detalių ir esanti išties labai erdvi ir lanksti net ir pačioms įvairiausioms komplektacijoms. Tai jau kur kas brandesnė kompiuterių entuziasto dėžė, kai fokusas eina ne į "iššaukiančią", "futuristinę" ir "mandrą" išvaizdą, o į kokybę ir praktiškumą. Papildomas išsikeltas šio upgrade'o tikslas - padaryti sistemą gerokai tylesne. Tad šį korpusą pasirinkau dar ir dėlto, jog jo kraštai padengti garsą slopinančiu paralonu, o komplekte pridėti ventiliatoriai garsėja savo tylumu. Taipogi šiam tikslui pasiekti atsinaujinau tiek ir PSU \(be quiet garsėja išties tyliai veikiančiais ventiliatoriais, o šis PSU buvo jų flagman'as\), tiek ir iškeičiau stockinį Intel CPU aušintuvą į kur kas didesnį ir efektyvesnį Noctua sprendimą.

Tikslas buvo pasiektas - sistema tapo tyli, tačiau atsirado ir nenumatyta pasekmė: kai visa kita taip nutilo, dėmesį pradėjo atkreipti tai, kas anksčiau visai netrukdė: mechaninio besisukančio HDD garsas. Vibracijų ir besisukančių plokščių keliamas ūžimas nėra didelis ir čia nebuvo koks brokuotas diskas, tačiau jis paliko didžiausiu triukšmautoju, tad teko jį šalinti. Tuo metu SSD kainos buvo vis dar gan didelės, tad grįžau prie išorinio HDD naudojimo. Atrodytų keistoka jį panaudoti nuolatiniam naudojimui sistemoje, tačiau būtent dėlto, kad jis sukasi lėčiau - veikia kur kas tyliau, o kadangi jo reikėjo daugiausia tik ilgalaikiam didelių bylų saugojimui, pvz muzikai ar filmams, tai sumažėjęs greitis ryškių problemų nekėlė. Tokiu būdu pasiekiau savąjį tikslą - būnant tame pačiame kambaryje reikėdavo labai atidžiai įsiklausyti norint suprasti ar kompiuteris išvis įjungtas ar ne.

Šią sistemą pavadinau 1.2 versija, nes tai buvo kokybinis upgrade'as, tačiau už našumą atsakingos dalys nepaliestos, tad PC sparta išliko nepakitusi. 

Nuo šio atnaujinimo praėjo dar 4 metai, tad visumoje sistema skaičiuoja jau 7-us metus, kas kaip pirmam blynui - išties neblogai. Taip, vaizdo plokštė jau visiškai pasenusi, bet kadangi žaidžiu kur kas rečiau, o jei tai ir darau, tai dažniausiai su PS4 Pro - tai GPU sparta stacionariame kompiuteryje tapo ne be tokia jau ir aktuali.

### ReA PC 1.3 - 2019-2020

|  |  |
| :--- | :--- |
| 2x DELL UltraSharp U2518D monitoriai | 653 € |
| DisplayPort 1.2 10m | 51 € |
| **TOTAL** | **704 €** |

Dar vienas sistemos kokybinis atnaujinimas, kuris vėlgi nelietė sistemos spartos.   
Viskas prasidėjo nuo to, jog senasis AOC monitoriuje jau atsirado ryškios gelsvos "išdegusios" zonos, o taipogi kadangi darbovietėje dirbu su keliais monitoriais, tai namuose irgi norėjosi daugiau, nei tik vieno FullHD monitoriaus. Atsišviežinimui išsirinkau 2 QHD raiškos Dell'us, tačiau juos įsigijus, visgi ne viskas buvo sklandu. Namie mano darbo vieta įrengta kitame kambario gale, nei kad stovi pati PC dėžė, nes ji pajungta prie šalia esančio TV ir ten esančios garso aparatūros. Tam, kad prisijungti darbinius monitorius, reikalingas bent 10 m ilgio kabelis. Anksčiau tam buvo naudojamas HDMI, tačiau šiuo atveju buvo reikalingas DisplayPort. Taipogi Dell monitoriai turi daisychain funkcionalumą, kai 2 monitorius galima pasijungti nuo to paties kabelio. Tačiau niekaip negalėjau rasti užtikrintos, patikimos informacijos internete, ar su tokio ilgio DisplayPort viskas veiks, pavyko rasti tik daug conflicting informacijos. Visgi susiradau tinkamo ilgio kabelį ir vos tik prasivedus jį, atrodė, kad viskas veikia puikiai iki kol nepradėjo lysti problemos per artimiausias sekančias dienas: užmigus ekranams jų nebepavykdavo pažadinti ir pavykdavo sutaisyti tik kelis kartus perkrovus kompiuterį. Pradėjau svarstyti, jog galbūt šitas "hack'as" visgi nebetinkamas ir svarsčiau apie alternatyvas, pradedant nuo kompo dėžės perkėlimo ar wireless pajungimo būdų, baigiant Intel Nuc ar Mac Mini įsigijimu. Bet pirmiausia nusprendžiau pabandyti grąžinti kabelį, galbūt montuojant galėjau kurioje nors vietoje jį per stipriai užlenkti ir pažeisti ar galbūt jis tiesiog nebuvo kokybišką ar su gamykliniu broku. Įsigijau panašų, tačiau brangesnį kabelį antram dubliui ir šį kartą viskas iš karto veikė puikiai ir patikimai!

### ReA PC 2.0 - 2020 - now

|  |  |
| :--- | :--- |
| AMD Ryzen 7 3700X | 313.9 € |
| Asus AM4 TUF Gaming X570-Plus | 248.39 € |
| Samsung SSD 970 EVO Plus M.2 NVMe 250GB | 80.69 € |
| G.Skill Ripjaws V DDR4-3600MHz \(2x16GB\) | 163.19 € |
| **TOTAL** | **806.17 €** |

Dėl papildomų monitorių bei karantino metu pradėto darbo iš namų, gan smarkiai pasikeitė mano use case: Docker'is, 2 virtualūs desktop'ai \(laisvalaikiui ir darbui\), 4 atidaryti Chrome langai po vieną kiekvienam desktop'ui bei gal per 50 pastoviai atidarytų tab'ų juose. Pradėjo išties pasijausti sistemos amžius: Chrome's nulūždavo bent kartą per dieną, patį pc dėl įvairių problemų taipogi tekdavo perkrauti bent porą kartų į savaitę. Pradėjo kilti noras atsišviežinti, tačiau karantinui einant į pabaigą ir jau planuojant grįžti į ofisą, maniau, jog poreikis atslūgs ir planavau palaukti rudens, kai anonsuojamas Ryzen Zen 3 architektūros startas. AMD pastaruosius metus tikrai kill'ina, tad norėjosi pagaliau įšokti į šį daug branduolių vidutiniam namų vartotojui atnešusį traukinį.

Prasidėjus karščiausioms vasaros dienoms, mano kompas tiesiog nebeatlaikė ir sukepė. Perdegė maitinimo bloke esantys kondensatoriai, o paskui juos - per daug įtampos gavusi motininė plokštė. Maitinimo bloką pavyko išgelbėti taisykloje, tačiau kadangi motininę plokštę jau būtų tekę keisti, tai nusprendžiau, jog nebeapsimoka ieškoti "laikinos" motininės plokštės keliems mėnesiams iki rudens, tad atėjo laikas atlikti didįjį sistemos refresh'ą kiek anksčiau.

Procesoriui pasirinkau Ryzen 7 3700x. Manau būčiau galėjęs pataupyti dar papildomą 100€ ir paimti tiesiog Ryzen 5 3600x, spartos tikrai būtų užtekę, tačiau visgi 8 branduoliai, vietoj 6 yra ko gero labiau future proof. Pradžioje dėl biudžeto apribojimų pasilikau su gražiai šviečiančių stockiniu CPU cooleriu, kuris aušina pakankamai efektyviai ir mano įprastinėse apkrovose, su visais anksčiau minėtais langais, temperatūra siekia apie 55 laipsnius. Tačiau net ir nustačius visus atitinkamus BIOS nustatymus, šis aušintuvas vis vien veikia ganėtinai garsiai, tad tikrai jį pasikeisiu į be quiet! ar Noctua coolerius.

Kalbant apie Zen 2 - pagrindinei plokštei galima rinktis tarp senesnių B450 lustą turinčių plokščių, kurioms reikalingas atnaujinimas ir tarp naujesnių X570, kurios yra dvigubai brangesnės. Nors ir manau, kad pastarosios yra per brangios, bet visgi pasirinkau vieną iš jų. Vėlgi, dėl future proof, nes jau skelbta, jog X570 palaikys sekančios kartos Zen produktus, kai tuo tarpu su Zen 2 B450 supportas ir pasibaigia. Na žinoma USB 3.2/Type-C, M.2 slot'ai, WiFi, Bluetooth ir pan taipogi nepamaišo.

OS particijai specialiai pasiėmiau papildomą NVMe diską, jog panaudoti naujausius SSD technologijų pranašumus. Realiai talpai sistemoje vis dar yra 128GB ir kažkada iš darbo parsineštas 256GB SSD bei tas pats senasis 1TB talpos išorinis HDD diskas :D Vis dar išties keistas sprendimas - bet hey - it's not stupid if it works. Atsižvelgiant kaip kritusios SSD kainos, visai realu būtų pasiimti, kad ir 1TB SSD, tačiau kartas nuo karto turimus media duomenis norėčiau persivežti ir perkelti į kitą kompiuterį, o didelis duomenų kopijavimas - gan varginantis procesas, tad laikytis juos iš karto nešiojamame diske neatrodo toks jau kvailas sprendimas. Na bet žiūrint realistiškai - persivežimas vyksta išties retai, tad ko gero visos talpos perdarymas į SSD - jau ne už kalnų.

RAM'ai. Kadangi dar prieš 8 metus buvo turėti 8GB, tai nesinorėjo jų tiesiog padvigubinti. Šokau tiesiai į 32 GB. 3600MHz - maksimaliam Ryzen išnaudojimui.

Vaizdo plokštę visgi palikau senąją, nes su PC išvis nebežaidžiu ir pagrindinė jos paskirtis - sujungti 3 ekranus, ką ji atlieka vis dar puikiai.

Visgi nepavyko išvengti ir nedidelio neapsižiūrėjimo. Kadangi senasis maitinimo blokas jau buvo taisytas - jis mažiau patikimas. Tad kad naujoji sistema būtų saugesnė - užsisakiau naują maitinimo bloką. Vėlgi iš tos pačios firmos, nes senasis jų gaminys išties man patiko. Tačiau neatkreipiau dėmesio, jog tai nėra modulinė sistema, t.y. - laidai joje nėra atjungiami. Visiškai nesinorėjo bandyti tokį laidų bruzgalyną sugrūsti į korpusą, o kadangi senasis maitinimo blokas visgi buvo aukštesnės klasės, nei šis - nusprendžiau visgi toliau naudoti jį, o šitas tuomet keliauja atsargai arba pardavimui.

