# ReA PC build

Nuo 2008-ųjų naudojau [Toshiba A300](gadgets/apzvalgos/toshiba-a300-1gn.md), kurį įsigijau savo studijoms. Dirbo jis išties gerai ir našiai, taipogi turėjo Harmon/Kardon kolonėles su išties neprasta garso kokybe, kurių filmų žiūrėjimui pilnai pakakdavo. Tačiau net kai jį ir pirkau, tai buvo tik vidutinės klasės laptopas, tad game'inti ant jo didelių iliuzijų turėti nebuvo verta: nors tokie žaidimai, kaip [Bioshock](../zaidimai/bioshock.md) ar Far Cry 2 sukosi be problemų, tačiau štai GTA IV jau buvo išties vos pakeliama našta - žaisti buvo įmanoma tik itin mažomis rezoliucijomis ir visiškai minimaliais nustatymais. Tačiau jei šio laptopo spartos man savo kasdienybėje ir užteko, tai korpusas po 4 metų naudojimo tikrai buvo pradėjęs rodyti nusidėvėjimo ženklus. Nežinau ar tai buvo dėl ne itin geros jo kokybės ar galbūt dėlto, jog per tuos 4 metus jį "mūčinau" ir tampydavausi ko ne visur su savimi.

Tuomet 2012-ųjų vasarą, jau gyvendamas Vilniuje ir būdamas dirbančiu studentu, nepagailėjau ir nusprendžiau susirinkti savo pirmąjį išties galingą PC.

### ReA PC 1.0 - 2012-2013

| Title | Cost |
| :--- | :--- |
| AOC I2353FH 23" IPS monitorius | 518 Lt |
| Cooler Master Elite 430 korpusas | 134 Lt |
| ASRock Z77 PRO3 pagr. plokštė | 309 Lt |
| CHIEFTEC PSU 750W | 286 Lt |
| Intel i5-3570K, 3.4GHz | 758 Lt |
| Kingston HyperX blu 8GB \(2x4GB\) 1600MHz DDR3 RAM | 176 Lt |
| Gigabyte GeForce GTX 670, 2GB | 1385 Lt |
| Enermax Cluster UCCL12 ventiliatorius | 41 Lt |
| NEXUS CASE FAN 120MM WHITE ventiliatorius  | 25 LT |
| Crucial M4 128GB SATA3 SSD | 467 Lt |
| LOGITECH K360 klaviatūra | 85 Lt |
| LOGITECH M705 pelė | 109 Lt |
| **TOTAL** | 4300 Lt |

Korpusas ne itin gražus, atrodo pigiai ir tikrai nebuvo itin kokybiškas, tačiau dėl biudžeto apribojimo nenorėjau aukoti išsirinktų detalių tam, kad išeitų geresnis korpusas, kuris man tikrai nebuvo prioritetinis. Tad džiaugiausi jog už tokią sumą radau korpusą su LED'ais ir langu. Manau pirmą kartą renkant kompiuterį savo rankomis, daugumai norisi šių elementų.

Studentui tokia suma buvo išties didelė, tad neįsigijau visko iš karto. Pirmiausia pirkau monitorių ir pagrindines dalis, jog jau galėčiau pradėti naudotis. Tiesa, šiame PC tuo metu buvo tik 128 GB talpos, tačiau aš turėjau išorinį WD USB3.0 1TB diską, tad jis kaupimui puikiai tiko. Sekantį mėnesį įsigijau ir vaizdo plokštę ir taip build'as iš principo buvo užbaigtas. i5-tukas veikė visiškai puikiai ir buvo idealoginis žymiojo 2500k tęsinys, kuris overclockinosi visai neblogai ir dirbo stabiliai ties 4,4 Ghz. O štai GTX 670 rinkausi dėlto, jog lyginant su 680 ji buvo viso labo 5-7% lėtesnė, tačiau kainavo ženkliai pigiau, tad buvo geresnis kainos/kokybės santykis. O štai 690 tuo metu buvo pati galingiausia plokštė rinkoje, tad ir jos kaina nebuvo adekvati. Taip išsirinkau 3-ią pagal našumą kortą ir skųstis tikrai negalėjau - absoliučiai visus žaidimus galėjau drąsiai nustatyti ant max nustatymų ir nesirūpinti.

### ReA PC 1.1 - 2013-2015

Po maždaug vienerių metų build'as truputėlis pasipildė:

| Title | Cost |
| :--- | :--- |
| ASUS XONAR ESSENCE STX garso plokštė | 595 Lt |
| WD Blue 3.5'' 1TB HDD | 202 Lt |

Garso plokštė atsirado dėlto jog įsigijau kokybišką audio setup'ą su galingu stiprintuvu ir dviem didelėm lentyninėm kolonėlėm. Ir nors garsas iš kompiuterio man visiškai nekliuvo, tačiau nerimavau, kad motininėje plokštėje įmontuota garso posistemė toli gražu nesilygiuoja su turima aparatūra ir tikėtina, jog gali būti garso kokybės bottleneck'u.

Tuo tarpu kietasis diskas atsirado vien tam jog pašalinti išorinio disko reikalingumą, turėti patikimesnę ir spartesnę talpą \(visgi išorinis diskas yra lėtesnis ne tiek dėl USB3, o dėlto, jog yra lėčiau besisukantis\).

Ši komplektacija visiškai nesikeitė 3 metus, t.y. iki 2015-ųjų. Lietuvoje atsirado eurai, o mano PC'iukas, nors ir veikė visiškai puikiai, pradėjo manęs nebedžiuginti savo išvaizda, tad nusprendžiau ją paversti solidesne.

### ReA PC 1.2 - 2015-2019

| Title | Cost |
| :--- | :--- |
| FRACTAL DESIGN Define R5 korpusas | 106 € |
| Noctua NH-U12P CPU aušintuvas | 73 € |
| PSU be quiet! Dark Power PRO 10 750W | 169 € |
| **TOTAL** | 348 € |

Define R5 - didelė, juoda, kokybiška ir solidi dėžė, turinti daug smulkių ir gerai apgalvotų detalių ir esanti išties labai lanksti net ir pačioms įvairiausioms komplektacijoms. Tai jau kur kas brandesnė kompiuterių entuziasto dėžė, kai fokusas eina ne į mandresnę išvaizdą, o į praktiškumą ir kokybę.

Taipogi šį korpusą rinkausi ir dėlto, jog jis turi garso izoliaciją bei komplekte pridėti ventiliatoriai garsėja savo tylumu. Sistemos tylumas ir tapo vienu iš pagrindinių atnaujinimo tikslų, todėl atsinaujinau ir PSU o taipogi iškeičiau stockinį Intel aušituvą į tiek ir efektyvesnį, tiek ir tylesnį Noctua sprendimą.

Tikslas buvo pasiektas - sistema tapo tyli, tačiau atsirado ir nenumatyta pasekmė: kai visa kita tapo taip tylu, dėmesį pradėjo atkreipti tai, kas anksčiau netrukdė. Šiuo atveju tai buvo mechaninio besisukančio HDD garsas. Vibracijų keliamas garsas nėra didelis, tačiau jis liko didžiausiu garso šaltiniu, tad teko šį diską parduoti, o pats grįžau prie išorinio HDD naudojimo. Kadangi programos iš šio HDD nėra leidžiamos, o jis daugiausiai veikia tiesiog ilgalaikiam didelių bylų saugojimui, pvz muzikai ar filmams, tai mažesnis jo greitis jokių problemų nekelia. Užtat tokiu būdu pasiekiau savąjį tikslą - miegant kambaryje reikėdavo atidžiai įsiklausyti norint suprasti ar kompiuteris įjungtas ar ne.

Šią sistemą pavadinau 1.2 versija, nes galima pastebėti, kad tai buvo tik vizualinis ir kokybinis upgrade'as, tačiau už našumą atsakingos dalys nebuvo liestos, tad PC veikimas išliko nepakitęs.

Nuo šio atnaujinimo praėjo jau 4 metai ir sistemoje taip niekas ir nesikeitė ir vis dar naudojuosi ja ligi šiolei. Taip, vaizdo plokštė yra visiškai nusęnusi ir dabartiniams žaidimams jau visiškai nebetinkama, tačiau kadangi žaidžiu kur kas rečiau, o jei tai ir darau, tai dažniausiai su PS4 Pro - tai GPU sparta mano stacionariame kompiuteryje tapo ne be tokia ir aktuali.

### ReA PC 2.0 - 2019-Now

Užtat šių metų pabaiga tampa priešingu procesu nuo paskutinio upgrade: išvaizda lieka nepakitus, užtat viduje viskas pasikeičia gan kardinaliai:

|  |  |
| :--- | :--- |
| Du DELL UltraSharp U2518D monitoriai | 653 € |
| DisplayPort 1.2 10m | 51 € |
| G.Skill RipjawsV DDR4 16GB | 96 € |
| SSD Samsung 860 EVO 1TB | 162 € |
| MSI GeForce RTX 2070 SUPER VENTUS OC | 561 € |
| AMD Ryzen 7 3700X | 375 € |
| ASRock X570 PHANTOM GAMING 4 | 175 € |
| **TOTAL** | 1370 € |

Viskas prasidėjo nuo to, jog mano senajame AOC monitoriuje jau pradėjo atsirasti išdegimo dėmės, o taipogi darbovietėje dirbu su keliais monitoriais ir namie vienas FullHD monitorius pradėjo darytis nebepatogus. Atsišviežinimui išsirinkau du QHD raiškos Dell monitorius, tačiau jie pradėjo kelti problemas dėlto, jog mano darbo vieta įrengta kitame kambario gale, nei stovi PC, kuris pajungtas prie TV ir garso aparatūros, o DisplayPort, reikalingas šiems monitoriams, retai būna ilgesnis nei 3m. Įsigijau 10m ilgio kabelį, tačiau juo naudojantis pradėjau susidurti su problemomis, kai ekranus ne visada pavykdavo pažadinti. Kabelį netrukus pasikeisiu, tačiau nusprendžiau atsinaujinti ir GPU, kuri taipogi galėtų būti šito kaltininkė. Kadangi dabar jau būsiu su 1440p ekranu, tai manau, kad minimali plokštė komfortabiliai žaisti žaidimus šioje rezoliucijoje yra RTX 2070 Super, tad ją ir pasirinkau. O jei jau keičiu GPU, tai jog CPU netaptų bottleneck'u, neprošal atsinaujinti ir CPU. AMD gi pagaliau spardo Intel užpakalį, o to nebuvo jau išties labai ilgai. Jeigu žiūrėti tik į kainą, tai iš Ryzen 2 serijos procesorių būtų sunku aplenkti 3600-ąjį modelį, kuris siūlo 6c/12T už viso labo 210€. Tačiau norėdamas turėti kiek daugiau futureproof, pasirinkau Ryzen 7 3700X,  kuris yra su 8 branduoliais ir kurio pardavimai yra [ypač sėkmingi](https://www.techradar.com/news/amd-ryzen-7-3700x-is-such-a-hit-it-almost-outsold-intels-entire-cpu-range).

Taigi, kai ši komplektacija bus užbaigta, nuo mano pirmojo [rankomis rinkto](it-talk/kompiuterio-rinkimas.md) PC bus pasikeitusi tiek ir išvaizda tiek ir vidus. Tad iš čia ir pavadinimas - ReA PC 2.0 :\)

