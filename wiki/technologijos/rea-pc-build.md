# ReA PC build

Nuo 2008-ųjų naudojau [Toshiba A300](gadgets/apzvalgos/toshiba-a300-1gn.md), kurį įsigijau savo studijoms. Dirbo jis išties gerai ir našiai, taipogi turėjo Harmon/Kardon kolonėles su išties neprasta garso kokybe, kurių filmų žiūrėjimui pilnai pakakdavo. Tačiau net kai jį ir pirkau, tai buvo tik vidutinės klasės laptopas, tad game'inti ant jo didelių iliuzijų turėti nebuvo verta: nors tokie žaidimai, kaip [Bioshock](../zaidimai/bioshock.md) ar Far Cry 2 sukosi be problemų, tačiau tuo metu mano taip norėtas GTA IV jau buvo vos pakeliama našta - žaisti buvo įmanoma tik itin mažomis rezoliucijomis ir visiškai minimaliais nustatymais. Tačiau jei šio laptopo spartos kasdienybėje ir užteko, tai korpusas po 4 metų naudojimo jau buvo pavargęs. Nežinau ar tai buvo dėl ne itin geros kokybės ar galbūt dėlto, jog per tuos 4 metus jį "mūčinau" ir tampydavausi ko ne visur su savimi ir iškentėti jam teko nemažai.

Tuomet 2012-ųjų vasarą, jau gyvendamas Vilniuje ir būdamas dirbančiu studentu, nepagailėjau ir nusprendžiau susirinkti savo pirmąjį išties galingą PC.

### ReA PC 1.0 - 2012-2013

| Title | Cost |
| :--- | :--- |
| AOC I2353FH 23" IPS monitorius | 518 Lt |
| Cooler Master Elite 430 korpusas | 134 Lt |
| ASRock Z77 PRO3 pagr. plokštė | 309 Lt |
| CHIEFTEC PSU 750W | 286 Lt |
| Intel i5-3570K, 3.4GHz | 758 Lt |
| Kingston HyperX blu 8GB \(2x4GB\) 1600MHz DDR3 RAM | 176 Lt |
| Gigabyte GeForce GTX 670, 2GB | 1385 Lt |
| Enermax Cluster UCCL12 ventiliatorius | 41 Lt |
| NEXUS CASE FAN 120MM WHITE ventiliatorius  | 25 LT |
| Crucial M4 128GB SATA3 SSD | 467 Lt |
| LOGITECH K360 klaviatūra | 85 Lt |
| LOGITECH M705 pelė | 109 Lt |
| **TOTAL** | 4300 Lt |

Korpusas atrodo pigiai ir tikrai nebuvo itin kokybiškas, tačiau dėl biudžeto apribojimo nenorėjau aukoti išsirinktų detalių vien tam, kad įsigyti geresnį korpusą, kuris man nė nebuvo prioritetinis. Tad džiaugiausi jog už tokią nedidelę sumą radau variantą su LED'ais ir langu. Manau pirmą kartą renkant kompiuterį savo rankomis, daugumai norisi matyti vidų ir kad gražiai šviestų ;\)

Studentui tokia suma buvo išties didelė, tad neįsigijau visko iš karto. Pirmiausia pirkau monitorių ir pagrindines dalis, jog jau galėčiau pradėti naudotis. Tiesa, šiame PC tuo metu buvo tik 128 GB talpos, tačiau turėjau išorinį WD USB3.0 1TB diską ir jis kaupimui puikiai tiko. Sekantį mėnesį įsigijau ir vaizdo plokštę ir taip build'as iš principo buvo užbaigtas. i5-tukas veikė visiškai puikiai ir buvo idealoginis žymiojo 2500k tęsinys, kuris overclockinosi visai neblogai ir mano atveju dirbo stabiliai ties 4,4 Ghz. O štai GTX 670 rinkausi dėlto, jog lyginant su 680, ji buvo viso labo 5-7% lėtesnė, tačiau kainavo ženkliai pigiau, tad buvo geresnis kainos/kokybės santykis. O štai 690 tuo metu buvo pati galingiausia plokštė rinkoje, tad ir jos kaina nebuvo adekvati. Tad išsirinkau 3-ią pagal našumą kortą ir skųstis tikrai negalėjau - absoliučiai visus žaidimus galėjau drąsiai nustatyti ant max nustatymų ir nesirūpinti.

### ReA PC 1.1 - 2013-2015

Po maždaug vienerių metų build'as buvo minimaliai papildytas:

| Title | Cost |
| :--- | :--- |
| ASUS XONAR ESSENCE STX garso plokštė | 595 Lt |
| WD Blue 3.5'' 1TB HDD | 202 Lt |

Garso plokštė atsirado dėlto jog įsigijau kokybišką audio aparatūrą su galingu stiprintuvu ir dviem didelėm lentyninėmis kolonėlėmis. Nors garsas iš kompiuterio man visiškai nekliuvo, tačiau nerimavau, kad motininėje plokštėje įmontuota garso posistemė toli gražu nesilygiuoja su turima aparatūra ir tikėtina, jog gali būti garso kokybės bottleneck'u. Tad šiam nerimui panaikinti įsigijau papildomą garso plokštę.

Tuo tarpu kietasis diskas atsirado tam, kad pašalinti išorinio disko reikalingumą, turėti patikimesnę ir spartesnę talpą \(visgi išorinis diskas yra lėtesnis ne tiek dėl USB3, o dėlto, jog yra lėčiau besisukantis\).

Ši komplektacija visiškai nesikeitė 3 metus, t.y. iki 2015-ųjų. Lietuvoje atsirado eurai, o mano PC'iukas, nors ir veikė visiškai puikiai, pradėjo manęs nebedžiuginti savo išvaizda, tad nusprendžiau ją paversti solidesne.

### ReA PC 1.2 - 2015-2019

| Title | Cost |
| :--- | :--- |
| FRACTAL DESIGN Define R5 korpusas | 106 € |
| Noctua NH-U12P CPU aušintuvas | 73 € |
| PSU be quiet! Dark Power PRO 10 750W | 169 € |
| **TOTAL** | 348 € |

Define R5 - didelė, juoda, kokybiška ir solidi dėžė, turinti daug smulkių ir gerai apgalvotų detalių ir esanti išties labai lanksti net ir pačioms įvairiausioms komplektacijoms. Tai jau kur kas brandesnė kompiuterių entuziasto dėžė, kai fokusas eina ne į "kuo mandresnę" išvaizdą, o į praktiškumą ir kokybę. Taipogi šį korpusą rinkausi ir dėlto, jog jis turi garso izoliaciją bei komplekte pridėti ventiliatoriai garsėja savo tylumu. Sistemos tylumas ir tapo vienu iš pagrindinių atnaujinimo tikslų, todėl atsinaujinau tiek ir PSU, tiek ir iškeičiau stockinį Intel aušituvą į efektyvesnį Noctua sprendimą.

Tikslas buvo pasiektas - sistema tapo tyli, tačiau atsirado ir nenumatyta pasekmė: kai visa kita tapo taip tylu, dėmesį pradėjo atkreipti tai, kas anksčiau netrukdė. Šiuo atveju tai buvo mechaninio besisukančio HDD garsas. Vibracijų ir besisukančių plokščių keliamas ūžimas nėra didelis, tačiau jis liko didžiausiu garso šaltiniu mano kompiuteryje, tad teko jį šalinti ir pardavus diską grįžau prie išorinio HDD naudojimo, kuris nors ir lėtesnis, tačiau veikia kur kas tyliau. Kadangi diskas daugiausiai veikia tiesiog ilgalaikiam didelių bylų saugojimui, pvz muzikai ar filmams, tai greitis jokių problemų nekelia. Užtat tokiu būdu pasiekiau savąjį tikslą - miegant kambaryje reikėdavo atidžiai įsiklausyti norint suprasti ar kompiuteris įjungtas ar ne.

Šią sistemą pavadinau 1.2 versija, nes galima pastebėti, jog tai buvo tik vizualinis ir kokybinis upgrade'as, tačiau už našumą atsakingos dalys nepaliestos, tad PC sparta išliko nepakitusi.

Nuo šio atnaujinimo praėjo jau 4 metai. Taigi pirmąjį savo blyną laikau išties nusisekusiu - 7 metai nuo pirminio surinkimo ir vis dar naudojuosi tuo pačiu kompiuteriu dar ir šiai dienai. Taip, vaizdo plokštė yra visiškai nusenusi ir tinkama labiau nebent kelerių metų senumo žaidimams, kuriuos aš ir mėgstu žaisti. Kadangi žaidžiu kur kas rečiau, o jei tai ir darau, tai dažniausiai su PS4 Pro - tai GPU sparta stacionariame kompiuteryje tapo ne be tokia jau ir aktuali.

### ReA PC 2.0 - 2019-Now

Užtat šių metų pabaiga tampa priešingu procesu nuo paskutinio upgrade - išvaizda lieka nepakitus, užtat viduje viskas pasikeičia gan kardinaliai:

|  |  |
| :--- | :--- |
| Du DELL UltraSharp U2518D monitoriai | 653 € |
| DisplayPort 1.2 10m | 51 € |
| G.Skill RipjawsV DDR4 16GB | 96 € |
| SSD Samsung 860 EVO 1TB | 162 € |
| SSD Samsung 970 EVO NVMe 500GB | 123 € |
| MSI GeForce RTX 2070 SUPER VENTUS OC | 561 € |
| AMD Ryzen 7 3700X | 375 € |
| ASRock X570 PHANTOM GAMING 4 | 175 € |
| **TOTAL** | 1491€ |

Viskas prasidėjo nuo to, jog mano senajame AOC monitoriuje jau pradėjo atsirasti išdegimo dėmės, o taipogi kadangi darbovietėje dirbu su keliais monitoriais, tai atsirado poreikis ir namie turėti daugiau, nei tik vieną FullHD monitorių. Atsišviežinimui išsirinkau du QHD raiškos Dell'us, tačiau juos įsigijus, viskas nebuvo taip sklandu, kaip tikėjausi. Namie mano darbo vieta įrengta kitame kambario gale, nei stovi PC, kuris pajungtas prie TV ir garso aparatūros, tad monitoriaus kabelis turi būti bent 10 m ilgio. O DisplayPort, reikalingas šiems monitoriams, retai būna ilgesnis nei 3-iejų. Tinkamo ilgio kabelį visgi radau, tačiau juo naudojantis susidūriau su problemomis, kaip pvz. užmigusį ekraną nebepavyksta pažadinti ir padeda tik kompiuterio perkrovimas. Kabelį netrukus pasikeisiu, tačiau nusprendžiau atsinaujinti ir GPU, kuri taipogi galėtų būti nepatikimo veikimo kaltininkė. 

Kadangi dabar jau naudosiuosiu 1440p ekranu, manau, jog minimali plokštė užtikrintai žaisti žaidimus šioje rezoliucijoje yra RTX 2070 Super. Argumentavimas: 2080Ti Super dar net neišleista, 2080Ti kaina yra apie 1300€ kas GPU plokštei yra tiesiog per brangu, o 2070 Super savo sparta ne itin atsilieka nuo 2080, tačiau yra naujesnė, tad pasirinkimas tampa gan aiškus. Alternatyva galėtų būti nebent Radeon 5700 XT, kuri nors savo kaina lygiuojasi su 2060 Super, tačiau našumu yra kur kas arčiau ties 2070 Super.

O jei jau keičiu GPU, tai tam, kad CPU netaptų bottleneck'u, neprošal atsinaujinti ir jį. AMD gi pagaliau spardo Intel užpakalį, o to nebuvo jau išties labai ilgai. Jeigu žiūrėti tik į kainą, tai iš Ryzen trečios kartos procesorių būtų sunku aplenkti Ryzen 5 3600, kuris siūlo 6c/12t už viso labo 210€. Tačiau norėdamas turėti kiek daugiau futureproof CPU, pasirinkau Ryzen 7 3700X,  kuris visgi jau su 8 branduoliais ir kurio pardavimai yra [ypač sėkmingi](https://www.techradar.com/news/amd-ryzen-7-3700x-is-such-a-hit-it-almost-outsold-intels-entire-cpu-range).

Taigi, kai ši komplektacija bus užbaigta, nuo mano pirmojo [rankomis rinkto](it-talk/kompiuterio-rinkimas.md) PC bus pasikeitusi tiek ir išvaizda tiek ir vidus. Tad iš čia ir pavadinimas - ReA PC 2.0 :\)

