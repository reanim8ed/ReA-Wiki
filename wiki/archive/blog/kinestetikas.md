---
description: 'Publikuota: 2011-05-12'
---

# Kinestetikas

![](../../.gitbook/assets/hug_by_complejo_thumb.jpg)

Ar žinojote, kad žmonių asmenybių tipai skirstomi ne tik pagal temperamentą, bet ir pagal vyraujančią reprezentuojančią sistemą. Paklausite, kas tai? Ogi žodinės, kūno kalbos, elgsenos, išraiškų visuma, būdinga žmogui.  
Neurolingvistinio programavimo \(psichologijos šaka\) atstovai skiria tris pagrindinius asmenybės tipus: vizualus, audialus ir kinestetikus. Vizualai daugiausiai informacijos gauna per reprezentacinę sistemą, susijusią su vaizdu, audialai – garsus ir klausą, kinestetikai – per jutimą, lytėjimą.  
Kiekvienas iš mūsų turi savybių priklausančių visiems trims tipažams, tačiau vienas iš jų visada būna dominuojantis.  
Kadangi esu kinestetikas – pakalbėkime apie juos plačiau.

Kinestetikai – žmonės, kurių kūno formos apvalios, minkštos, kalbėdami dažniausiai palinksta į priekį, o galva ir pečiai būna nuleisti žemyn. Šio tipo žmonių kvėpavimas pilvinis, kvėpuoja pilna diafragma, todėl jų balsas švelnus, žemokas, o kalbėjimas lėtas ir švelnus. Dažnai mėgsta sunerti rankas ant krūtinės.

Nenustebkite dėl to, kad kinestetikai bendraudami stengiasi prieiti prie žmogaus kuo arčiau, netgi liesti savo pašnekovą. Dėl nevalingų prisilietimų netoleravimo visuomenėje, kinestetikas randa pakaitalą. Dažnai tai būna pieštukai, knygos, grandinėles, auskarai. Beveik visada rankose turi ką nors čiupinėti, glostyti, liesti, suptis kėdėje ir pan.

Taipogi kinestetikai vertina patogumą ir jiems labai svarbu gyventi komforte. Štai kodėl didžioji dalis jų drabužių – minkšti. Ypač nemėgsta „kandančių“ drabužių. Namuose daug gėlių, daiktų, kilimų, pledų, bei pagalvių. Svarbiausia, kad jie būtų švelnūs ir malonūs.

Konflikto metu kinestetikai ilgai galvoja, ar išsakyti blogus dalykus, tačiau dažniausiai juos išsakę jaučiasi dar blogiau nei prieš konfliktą. Labai lengvai perima artimo žmogaus negatyvumą, blogą nuotaiką yra jautrūs nesutarimams. Svetimo konflikto metu kinestetikai būna taikdariais ir stengiasi surasti abiejų pusių kompromisą.

Problemų kinestetikai turi su mąstymu, įsiminimu. Jie prastai įsimena skaitomą, girdimą informaciją, kadangi suvokimas jiems ateina per judesį, veiksmą. Štai kodėl paskutinėmis naktimis kinestetikai skaito svetimus konspektus, braukosi svarbiausias mintis knygose ar darosi elementariausių dalykų priminimus mobiliajame telefone.

Beje, kinestetikai labai prisiriša prie artimų žmonių, ypač jiems svarbūs ryšiai su motina. Šio tipo žmonės visą laiką siekia artumo iš esančiųjų šalia. Ilgas nepatiriamas artumo pojūtis juos stumia į savigraužą, bei depresiją. Tai, bei didelis jautrumas šalčiui yra pagrindinės priežastys, kodėl kinestetikai linkę į alkoholizmą.

