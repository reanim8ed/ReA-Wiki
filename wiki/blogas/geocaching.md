---
description: 'Publikuota: 2009-05-10'
---

# Lobių paieška arba Geocaching

Vieną dieną grįžęs kambariokas papasakojo apie tokį nesveikai nerealų dalyką, kaip [geocaching](http://en.wikipedia.org/wiki/Geocaching). Ir tai mane tiesiog pritraukė, kaip musę prie medaus.

Tikriausiai paklausit manęs, geo… kas? Geocaching (angl. “geo” – geografija, “cach” – slėptuvė) – žaidimas/sportas navigacijos imtuvų (GPS) naudotojams visame pasaulyje. Šio žaidimo tikslas – aktyvus poilsis gamtoje, susipažinimas su krašto įžymybėmis ir kultūros vertybėmis. Iš esmės, tai “lobio ieškojimas” naudojant palydovinės navigacijos priemones, bei skirtas atkakliems, kūrybingiems, ambicingiems, bei azartiškiems žmonėms.

![](../../.gitbook/assets/600pxgeocachingsvg-thumb.png)

Taigi, 2000 kovo 3 vienas žmogelis ėmė ir paslėpė lobį, nustatydamas jo koordinates GPS imtuvu ir paskelbė tai internete. Po trijų dienų lobis jau buvo rastas. Va taip viskas ir prasidėjo.

Šiuo metu geocaching\`u (lietuviško atitikmens, dar kaip ir nėra) užsiiminėja daugybe žmonių, visame pasaulyje. Būtent dabar, pasaulyje suslapstyti **795401** lobiai!!! Visas pasaulis žaidžia, tai kuo mes, lietuviai, blogesni?

Na bet iki 2003 m. Lietuvoje, anot pasaulinio geocaching puslapio buvo paslėptas tik vienas lobis ir tas pats….esto!!! Kai tie patys estai jų turėjo net 75. Šiuo metu, šis žaidimukas žymiai išpopuliarėjęs ir dabar Lietuvoje yra 584 lobiai ir gan sparčiai daugėja. Tad užsiimti tikrai yra kuom. Net mano gimtajame kaime yra net 2 lobiai!! Tai yra tikrai nuostabus užsiėmimas, kuriuo gali užsiiminėti, kad ir kur keliautum: į Vilnių, Klaipėdą, Maskvą ar Niujorką

Pagrindinis šio žaidimo principas yra labai paprastas: paruošiamas konteineris, kuriame įdedamas registravimosi pieštukas ir lapelis, kuriame tūrės užsiregistruoti kiekvienas radėjas. Na ir tada įdedamas pats lobis, t.y. visokios smulkmenos (kas tik šauna į galvą). Šio žaidimo esmė nėra materialinė, konteineryje rasite tik pakabukus, ženkliukus, sagas ar panašius niekučius. Visas point\`as slypi lobio ieškojime. Taigi, pasidaręs tokį konteinerį, vadinamą cach\`u, lobio kūrėjas keliauja į kokią nors konkrečią vietą, kuri jam yra labai graži, arba mėgiama. Dažniausiai tai būna tokia vieta, kurioje slepėjas nori, kad apsilankytų ir kiti, šiose vietovėse nebuvę žmonės. Toje vietovėje ir būna paslepiamas lobis, bei nustatomos jo koordinatės GPS imtuvu. Tada slėpėjas užregistruoja lobį oficialioje žaidimo svetainėje nurodydamas šias koordinates ir taip prasideda ieškojimai. Kadangi GPS imtuvai veikia su tam tikromis paklaidomis (nuo kelių iki keliolikos metrų), tad žaidėjas pasitikėti vien koordinatėmis negali – jos parodo tik apytikslę vietą, o tada jau reikia išmonės, loginio mąstymo, bei vaizduotės, kad lobis būtų surastas. Jei jau labai nesiseka, galima pažiūrėti į užuominą, kuri pridedama prie lobio aprašymo, tačiau pradžioje būna užšifruota. Užuomina padeda, bet tik truputį, nes ji nenurodo konkrečios vietos.

Yra trys būtinosios žaidimo taisyklės:

1\. Radus lobį, būtina pasirašyti registro lapuke, bei užregistruoti savo apsilankymą oficialioje geocatching svetainėje.

2\. Radus lobį ir juo pasidžiaugus, būtina jį gražinti į tą pačią vietą ir vėl taip paslėpti, jog jokie pašaliniai žmonės, nežinantys apie žaidimą ([muggles](http://en.wikipedia.org/wiki/Muggle)), negalėtų jo rasti.

3\. Jei pasiėmei kokį suvenyrą iš lobio – būtina palikti kažką savo. Lobis negali likti tuščias.

Šiuo metu teko ieškoti 3 lobių ir 2 iš jų pavyko rasti. Tas vienas, nenusisekęs, tai [(GC1GNCQ)](http://www.geocaching.com/seek/cache\_details.aspx?guid=b348672d-4292-4762-a40b-0dc2ca636820) – Anikės aikštė, Klaipėdoje. Na nesisekė surasti nors tu ką. Jei kas taip pat žaidžiat, tai numeskit kokią nekaltą užuominą.

Taigi kitą kartą, jei pamatytumėt keistokai besielgiantį žmogų, lyg ir bandantį kažką surasti ar paslėpti ir vis spoksantį į mobilų telefoną (ten visai ne telefonas), neskubėkite kviesti specialiųjų tarnybų ar patys eiti jo mušti. Ten gali būti tiesiog visiškai nepavojingas geocacher’is.

#### Internetiniai namai:

[Oficialus Geocaching puslapis](http://www.geocaching.com)

[Visų Lietuvoje paslėptų lobių sąrašas](http://www.geocaching.com/seek/nearest.aspx?lat=55.169438\&lng=23.881275\&dist=100)

[Lietuviška Geocaching bendruomenė](http://www.geoforum.lt)

### Telikas

Re’A pateko ir į teliką, kur pasakoja apie šio žaidimo taisykles, bei istoriją. Laidą rodė laidoje Labas Rytas ganėtinai anksti ryte, tačiau smagu, kad kai kurie draugai, bei šeimyna vis vien matė reportažą (pats tai savo 3 min šlovės pramiegojau) ;j Jep, save tikrai keista matyti reportaže…

{% embed url="https://www.youtube.com/watch?v=YDpND0vKm94" %}

