---
description: 'Publikuota: 2011-01-26'
---

# Stylish Blog Award

![](../../.gitbook/assets/1293571248959752\_thumb.jpg)

Sakydamas, kad man patinka blogerių akcijos, nes taip skatinamas bendruomeniškumo jausmas, visai nenorėjau pasakyt, kad davai kas porą savaičių dabar rengiam po akciją. Na bet tiek to. Dalyvaujam, tai dalyvaujam. Tai va, pasirodo kažkas mano, kad aš dar ir stilingas :j Chi, chi. Num gerai, prieš naujus atnaujinau dizainą, tad dabar galima vadintis madingu, žavingu ir stilingu. Žavu, kai taip įvertina mergaitė (pamirštam tą faktą, kad mes su ja palaikom šiokius tokius ryšius). Nusišypsom už komplimentą ir pasakom ačiū niekada nemiegančiam ir visada viską pramiegančiam [Kaspinuočiui](http://www.kaspinuotis.lt/stylish-blog-award/).

Taigi, šioje akcijoje aš turiu papasakoti 7 faktus apie save. Chm, taigi ko galbūt jūs nežinojote, ar nenorite sužinoti:

1\. Nemoku paskirstyti savo laiko. Taip, taip, žinau, kad ne taip senai rašiau apie efektyvius laiko planavimo žingsnius ir pan. šlamštą, tačiau esmė slypi ne tame, kad man neužtenka laiko kažkam, o tiesiog man įdomios šitiek daug temų, noriu perskaityti tiek daug knygų, noriu tiek daug nukeliauti, patirti, o taipogi noriu peržaisti šitiek daug žaidimų ir peržiūrėti tiek daug neįtikėtinų filmų, o ką jau bekalbėti apie muziką… Ir aišku viskam laiko tiesiog fiziškai neatsirastų. Ir blogiausia, kad ir kaip aš norėčiau visą tai atlikti, kažkodėl daugiausiai laiko praleidžiu internete ir veikiu bala žino ką. Num rimtai. Atsisėdi, paskaitai tą, paskaitai aną, dar kažką youtubėj pažiūri, o va jau ir diena pasibaigė :/ Internetas yra evil. Sakau jum.

2.Turiu nelietuvišką bruožą – stengiuosi visada padėti. Na rimtai. Neprisimenu kada paskutinį kartą esu kažkam atsisakęs su pagalba. Nežinau ar mama čia kalta, ar aplinka, kad toks geras išaugau. Tiesa, tai veikia pakol žmogus neima tuo piktnaudžiaut. Anksčiau ar vėliau tai ima užknist ir tada jau tikrai nebepadėsiu. Ir yra vienas BET. Padedu visada BET žmogus privalo manęs to paprašyt. Neprašo – eisiu ir praeisiu be didelio susidomėjimo. Va toks aš jau esu.

3\. Reiklumas iš savęs. Iš kitų žmonių nesitikiu nieko. Tai veikia labai gerai, žmonės nuolat tave sugeba nustebinti ^^ Taipogi jei žiūrėdamas į kitus, matau jų privalumus ir o trūkumus sugebu praleist pro akis, jei smarkiai tų akių nebado, tai deja kai kalba eina apie mane patį – smerkiu save už kiekvieną menkiausią klaidą. O ir reikalauju daug. Jei sugebėjau pasiekti tai ką norėjau – imu reikalauti dar daugiau. Kol nepasiekiu to – pykstu ant savęs. Num ir taip būna iš esmės visada. Tad geriau su manim apie mane nešnekėt…

4\. Mėgstu valgyt. Dažniausiai valgau kiekvieną dieną. Dažnai būna, kad net 3 kartus per dieną! Bet vat yra problema: mano pomėgis labai kertasi su mano įgūdžiais. Atsižvelgiant į tai, kad išlaidauti maistui valgyklose ar restoranuose ne itin galiu, tai lieka kruvinas (taip pirštas dar dabar pulsuoja) darbas virtuvėje. Bandau kartais paeksperimentuoti, bet po tokių eksperimentų dažniausiai seka išvada, kad eksperimentuoti man geriau nereikia. Tada sėdžiu ant savo standartinio “įmetei ir išvirė” meniu.

5\. Šiaip tai esu egoistas. Bet kad nematau čia kuom skūstis. Rimtai. A man blogiau nuo to? Naaah! Gyvenu ir žvengiu, skant. Be to visiems, mane tokiu vadinančiu galiu užrodyti ex-draugą. Va tas tai buvo tikras egoistas. Aš su juo palyginus tik maža bluselė ant dramblio išmatų. Na bet tikriausiai dėlto jis ir yra ex.

6\. Neturiu talentų. Num rimtai. Nemoku piešt, nemoku šokt, nemoku dainuot. Em, nemoku dekoruot drabužių. Tikriausiai nemoku ir projektuot (nors dar ir nebandžiau). Kad nemoku gamint jau sakiau. Netgi dantim barškint nemoku. Num tai kaip man dabar jaustis? A?

7\. Ach… už ką čia tiek daug punktų. Num gerai. Esu tiiinginys. Visos mano negalėjimo/nenorėjimo ir visokios kitokios priežastys dažniausiai slypi tingėjime. Žinau, kad galėčiau daug jei netingėčiau. Bet ajjj… Tingiu aiškint kodėl taip yra :p

Oki, pareigą atlikau. Pristačiau nuo ko, pavardinau 7 šventas tiesas apie save. Na o stilingumo apdovanojimą įbruku [SilverWoof](http://silverwoof.wordpress.com), [Buržujui](http://www.kleckas.lt/blog/), na ir [Nekalbadieniui](http://nekalbadienis.blogspot.com).

Turėkitės, skant!
