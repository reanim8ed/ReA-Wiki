---
description: 'Publikuota: 2015-01-22'
---

# Ateitis prasidėjo

Prieš keletą metų runet'e viral būdu pasklido šis klipas, pavadinimu Будущее началось. Klipe aptarinėjamas tolesnis žmonijos, kaip visuomenės vystymasis. Darau prielaidą, kad bent kažkiek suprantate rusiškai \(o jei nemokate, tai pažiūrėkite jį [čia](http://goo.gl/jLX3gA)\) ir tikrai rekomenduoju pažiūrėti šį klipą, kuris yra padarytas išties labai kokybiškai:

-animacijos stilius labai unikalus ir utopiškai geek’iškas/sci-fi’iškas  
-gerai parašytas tekstas, kuris įtraukia ir nepaleidžia visas tas 15 min, net jei ir nesate didelis fantastikos mėgėjas  
-na ir galiausiai galima pagirti įgarsinusį asmenį, nes turi išties puikų balsą ir dikciją

Žinoma, kadangi tai yra ateities, o dar priedo ir ganėtinai tolimos, spėliojimas, šis bei tas atrodo, kaip iš visiškos fantastikos srities. Iki galaktikų užkariavimų mums dar toli gražu ir klipe pilna utopinių idėjų, tačiau su kai kuriomis šio klipo mintimis sunkoka nesutikti, nes tai logiška ir prie kai kurių dalykų mes gan sparčiai artėjame. Pvz. Lifestyle korporacijos. Jau dabar turime Facebook ir Google, kurios turi sukaupusios itin didelį kiekį informacijos apie mus, bei parenka reklamas pritaikytas būtent pagal individualius mūsų pomėgius. Informaciniai karai vyksta iš tikrųjų ir net atskiros [šalys gali būti tiesiog atjungtos nuo interneto](http://au.ibtimes.com/north-korea-hit-again-internet-outage-1403645). O apie neužilgo dėl optimizacijos procesų mus [ištiksiantį likimą aš jau rašiau](http://reanimated.lt/humans-need-not-apply).

Jei filmuke pateiktos mintys atrodo visiškas briedas ir fantastika, tai paklauskite žmogaus, gyvenusio prieš gerus 50 metų ar jis galėjo įsivaizduoti tokius dalykus, kad žmonės turės prieigą prie visų žmonijos sukauptų žinių iš aparačiuko, kuris telpa tiesiog kišenėje, bei kuris galės atsakyti bet kokį jums rūpimą klausimą [tiesiog užklausus jo balsu](http://goo.gl/tPXtiF). Nė nekalbu apie tai, kad iš žemės valdysim [robotą važinėjantį po marsą](http://goo.gl/oGzjbP). How cool is that?

Gyvename laikais kai jau turime tarsi iš televizijos serialo Star Trek nužengusį realiu laiku [veikiantį vienos kalbos vertimą į kitą](http://www.theverge.com/2014/5/27/5756166/microsofts-skype-translator-will-translate-voice-calls-on-the-fly), kadanors įgalinantį visiškai laisvą bendravimą su bet kurios šalies gyventoju, net ir nemokant jo kalbos. Automobiliai jau pradeda visai gerai važinėti [tiesiog be vairuotojo](http://www.theverge.com/2014/9/22/6828161/california-permits-self-driving-cars-google-audi-mercedes-benz), o taip pat 3D spausdintuvu galime spausdinti [automobilius](http://goo.gl/AdKm6h), [ginklus](http://goo.gl/A9E9cj) ar praktiškai [bet ką](http://goo.gl/QBx9rX). Kompiuteriniai žaidimai, kaip sportas žiūrimumo susilaukia daugiau, nei [Amerikos nacionalinė beisbolo lyga](http://goo.gl/Cb3eFg), o tuo tarpu Facebook nusipirko didžiausią potencialą rodžiusią virtualios realybės kompaniją, kuri suteikia galimybę ne tik stebėti žaidimus per ekraną, [tačiau pasinerti į jį pačiam](http://goo.gl/qopcFS). Jų prognozėmis, virtuali realybė pakeis ne tik, kaip mes bendraujame, bet ir kaip pramogaujame \(pvz žiūrime filmus\). O juo labiau, kad Microsoft vakar pristatė ne tik savo ateities viziją, tačiau jau ir egzistuojantį veikiantį prototipą, kuris leidžia mūsų realybę papildyti [virtualiomis hologramomis](http://goo.gl/lULVqO). Žmonės suprato, kad fizinė negalia gali būti įveikta, pasinaudojant mokslu, bei patiems [tampant šiek tiek robotais](http://goo.gl/VVLVuG). Facebook, Google, Branson’as ir Elon’as Musk’as varžosi kurie pirmieji sukurs kosmoso interneto tinklą, kuris interneto ryšiu padengs kiekvieną žemės lopinėlį, o tas pats Elon’as atkakliai dirba ne tik ties naujomis daugkartinėmis kosmoso raketomis, vis daugiau dėmesio susilaukiančiais elektromobiliais ar nauja, itin greita transportavimo sistema, tačiau ir ties tuo, kad žmonės turėtų savo koloniją Marse dar iki 2020-tųjų. Pasižiūrėjus į visas šias realias pastarojo laikmečio naujienas ar tikrai filmuke pateiktos prognozės atrodo tokios jau nepasiekiamos?

Tai apie ką mes dar vakar skaitėm fantastinėse knygose, po truputėlis su kiekviena diena virsta į realybę.

{% embed url="https://www.youtube.com/watch?v=oIhcdi3leqE" %}

