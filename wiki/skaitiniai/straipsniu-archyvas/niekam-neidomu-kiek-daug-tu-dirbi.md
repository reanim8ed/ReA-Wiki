# Niekam neįdomu, kiek daug tu dirbi

Autorius: [Aidis Dalikas](https://medium.com/aidis/niekam-ne%C4%AFdomu-kiek-daug-tu-dirbi-65ae1036d08f#.3u1ypeom0)

Per savo dar gana trumpą karjerą esu dirbęs su daugiau nei 150 žmonių \(su kuriais kontaktuodavau tiesiogiai\). Per dar trumpesnę vadovo karjerą man tiesiogiai pavaldūs vienu ar kitu periodu yra buvę daugiau nei 40 darbuotojų. Ir visais periodais, visose komandose su kuriomis/kuriose dirbau, esu sutikęs žmonių, kurie laiko savo garbės reikalu papasakoti pasauliui, kiek daug jie dirba, kaip juos veža 15 valandų darbo dienos ir kokie jie pastoviai užimti. Esu su tokiais žmonėmis dirbęs, esu dirbęs jiems, ir tokių žmonių yra dirbę mūsų įmonėje. Deja, bet jų norimo efekto — pagarbos, įvertinimo ir susižavėjimo — niekada tokios istorijos man nesukėlė.

Nes niekada nesupratau, kodėl “daug dirbu”, “oi, neklausk, užimtas belekaip” ir kiti panašūs pasibėdavojimai turėtų būti vertybė. Kodėl darbdavys turėtų atkreipti dėmesį į darbuotoją, kuris kasdien sėdi iki išnaktų ir garsiai deklaruoja, koks jis užimtas ir kaip jis neturi laiko niekam kitam, tik darbui. Deklaruoja, bet nedaro nieko, kad tai pakeisti.

Nuvarytus arklius nušauna. Niekam nereikia zombiuko, kuris nemato saulės ir neturi asmeninio gyvenimo, nes jo vertybių skalėje “daug dirbu” yra ant pačio aukščiausio laiptelio. Nesuprantu žmogaus, kuris nesugalvoja nieko geresnio už sėdėjimą ofise. Kad ir koks gražus tas ofisas bebūtų.

Tuo tarpu darbuotojas, kuris GERAI dirba, padaro savo darbus laiku ir/ar gerai — va tokį žmogų reikėtų vertinti. Tegul jis išeina iš darbo valanda anksčiau, ateina valanda vėliau ir darbe pusę dienos praleidžia žaisdamas stalo futbolą. Jeigu darbai padaryti gerai, su visom užduotim susitvarkyta — kas aš toks, kad kabinėčiausi?

Daug kas tai pavadintų tinginyste — jeigu po darbo dienos nenori prisigert sėdėdamas prie teliko ar iš streso netrūkčioja paakys — tu “neatsiduodi darbui”. Nesi geras darbuotojas. Tingi dirbti.

Ir ačiū dievui! Daugiau tokių tinginių! Nes tik žmonės, kurie “tingi” be tikslo maltis ir kariauti su excelio lentelėmis, kurie mato beprasmybę kasdienėj rutinoj ir nesutinka su ja taikstytis — šitie žmonės ieško kūrybiškesnių sprendimų. Šitie žmonės optimizuoja procesus, kuria naujus ir tobulina senus algoritmus, bando išspręsti kylančias problemas taip, kad jos nebepasikartotų, o ne taip, kad tiesiog užgęsintų gaisrą. Šitie žmonės, beprotiškai tingėdami, randa būdų tą patį darbą padaryti greičiau, geriau, ir likusį laiką panaudoti arba įdomesnėms užduotims ir tobulėjimui, arba tiesiog kokybiškam poilsiui.

Džiaugiuosi dirbdamas su tokiais žmonėmis. Su komanda, kuri neskaičiuoja darbo valandų ir nebando rungtyniauti, kuris ilgiau sėdės darbe ar parašys daugiau emailų, o su žmonėmis, kurie vertina savo laiką ir supranta, kad tikslas — ne pervargti ir nakvoti ofise, o padaryti savo darbą gerai ir laiką praleisti taip, kad didžiuotųsi rezultatais, o ne proceso ilgumu.

