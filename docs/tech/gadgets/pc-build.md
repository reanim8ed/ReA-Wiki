# PC build

Nuo 2008-ųjų naudojau [Toshiba A300](gadgets/apzvalgos/toshiba-a300-1gn.md), kuriam susitaupau dirbdamas vasarą prieš pradedant studijuoti. Dirbo jis išties gerai ir našiai, taipogi turėjo išties puikiai grojančias integruotas Harmon/Kardon kolonėles, kas man, muzikos mylėtojui tuo metu buvo pakankamai svarbu. Tačiau net kai jį ir pirkau, tai buvo tik vidutinės klasės laptopas, tad geiminti didelių iliuzijų turėti net nebuvo verta: nors tokie žaidimai, kaip [Bioshock](bioshock.md) ar Far Cry 2 sukosi be problemų, tačiau tuo metu mano taip norėtas GTA IV jau buvo vos pakeliama našta - žaisti buvo įmanoma tik itin mažomis rezoliucijomis ir visiškai minimaliais nustatymais. Tačiau jei šio laptopo spartos kasdienybėje ir užteko, tai korpusas po 4 metų studijų jau buvo pavargęs. Nežinau ar tai buvo dėl ne itin geros plastmasės kokybės ar galbūt dėlto, jog tąsydavausi jį visur su savimi, tai iškentėti jam teko gan nemažai.

2012-ųjų vasarą, jau buvau dirbantis studentas Vilniuje, nepagailėjau ir nusprendžiau susirinkti savo pirmąjį galingą PC.

### PC 1.0 - 2012-2013

| Title                                            | Cost        |
| ------------------------------------------------ | ----------- |
| AOC I2353FH 23" IPS monitorius                   | 518 Lt      |
| Cooler Master Elite 430 korpusas                 | 134 Lt      |
| ASRock Z77 PRO3 pagr. plokštė                    | 309 Lt      |
| CHIEFTEC PSU 750W                                | 286 Lt      |
| Intel i5-3570K, 3.4GHz                           | 758 Lt      |
| Kingston HyperX blu 8GB (2x4GB) 1600MHz DDR3 RAM | 176 Lt      |
| Gigabyte GeForce GTX 670, 2GB                    | 1385 Lt     |
| Enermax Cluster UCCL12 ventiliatorius            | 41 Lt       |
| NEXUS CASE FAN 120MM WHITE ventiliatorius        | 25 LT       |
| Crucial M4 128GB SATA3 SSD                       | 467 Lt      |
| LOGITECH K360 klaviatūra                         | 85 Lt       |
| LOGITECH M705 pelė                               | 109 Lt      |
| **TOTAL**                                        | **4300 Lt** |

Korpusas atrodo pigiai ir tikrai nebuvo itin kokybiškas, tačiau nenorėjau aukoti geresnių detalių vien tam, kad įsigyti geresnį korpusą, nes biudžetas visgi buvo ribotas. Užteko to, jog už nedidelę sumą radau variantą su LED'ais ir langu. Manau pirmą kartą renkant kompiuterį pačiam, daugelis praeina tą fazę, kai norisi, kad viskas matytųsi ir šviestų ;)

Studentui tokia suma per vieną kartą buvo išties didelė, tad susipirkau viską per kelis kartus. Pirmiausia pirkau monitorių ir tik pagrindines dalis, jog PC jau taptų naudotinas. Tiesa, tuo metu teko apsiriboti 128 GB talpos SSD, tačiau dar iš seniau turėjau išorinį WD 1TB diską, tad buvo galima išsiversti ir su juo. Sekantį mėnesį įsigijau papildomų ventiliatorių ir vaizdo plokštę ir taip pirmasis build'as buvo užbaigtas. i5-ukas veikė visiškai puikiai ir buvo idealoginis žymiojo 2500k tęsinys, kuris overclockinosi visai neblogai: mano atveju pavyko pasiekti stabilius 4,4 Ghz. O štai GTX 670 rinkausi dėlto, jog lyginant su 680, ji buvo viso labo 5-7% lėtesnė, tačiau kainavo gan ženkliai pigiau, tad buvo geresnis kainos/kokybės santykis. O štai 690 tuo metu buvo pati galingiausia plokštė rinkoje, bet jos kaina nebuvo adekvati mano kišenei. Tad išsirinkau 3-ią pagal našumą kortą ir skųstis tikrai negalėjau - absoliučiai visus žaidimus galėjau drąsiai nustatyti ant max nustatymų ir nesirūpinti.

### PC 1.1 - 2013-2015

Po maždaug vienerių metų build'as buvo minimaliai papildytas:

| Title                                | Cost   |
| ------------------------------------ | ------ |
| ASUS XONAR ESSENCE STX garso plokštė | 595 Lt |
| WD Blue 3.5'' 1TB HDD                | 202 Lt |

Garso plokštė atsirado dėlto jog įsigijau audio aparatūrą su galingu vintažiniu stiprintuvu ir dviem nemažomis lentyninėmis kolonėlėmis. Nors prie aparatūros prijungto kompiuterio garsas man nekliuvo, tačiau nerimavau, kad motininėje plokštėje įmontuota garso posistemė toli gražu nesilygiuoja su turima aparatūra ir tikėtina, jog gali būti garso kokybės bottleneck'u. Tad šiam nerimui panaikinti įsigijau papildomą garso plokštę.

Tuo tarpu kietasis diskas atsirado tam, kad pašalinti išorinio disko reikalingumą, turėti patikimesnę ir spartesnę talpą (visgi išorinis diskas yra lėtesnis ne tiek dėl USB3, o dėlto, jog yra lėčiau besisukantis).

Ši komplektacija visiškai nesikeitė 3 metus, t.y. iki 2015-ųjų. Lietuvoje atsirado eurai, o mano PC'iukas, nors ir veikė visiškai puikiai, pradėjo manęs nebedžiuginti savo gan pigia išvaizda, tad nusprendžiau ją paversti solidesne.

### PC 1.2 - 2015-2019

| Title                                | Cost      |
| ------------------------------------ | --------- |
| FRACTAL DESIGN Define R5 korpusas    | 106 €     |
| Noctua NH-U12P CPU aušintuvas        | 73 €      |
| PSU be quiet! Dark Power PRO 10 750W | 169 €     |
| **TOTAL**                            | **348 €** |

Define R5 - didelė, juoda, kokybiška ir solidi dėžė, turinti daug smulkių ir gerai apgalvotų detalių ir esanti išties labai erdvi ir lanksti net ir pačioms įvairiausioms komplektacijoms. Tai jau kur kas brandesnė kompiuterių entuziasto dėžė, kai fokusas eina ne į "iššaukiančią", "futuristinę" ir "mandrą" išvaizdą, o į kokybę ir praktiškumą. Papildomas išsikeltas šio upgrade'o tikslas - padaryti sistemą gerokai tylesne. Tad šį korpusą pasirinkau dar ir dėlto, jog jo kraštai padengti garsą slopinančiu paralonu, o komplekte pridėti ventiliatoriai garsėja savo tylumu. Taipogi šiam tikslui pasiekti atsinaujinau tiek ir PSU (be quiet garsėja išties tyliai veikiančiais ventiliatoriais, o šis PSU buvo jų flagman'as), tiek ir iškeičiau stockinį Intel CPU aušintuvą į kur kas didesnį ir efektyvesnį Noctua sprendimą.

Tikslas buvo pasiektas - sistema tapo tyli, tačiau atsirado ir nenumatyta pasekmė: kai visa kita taip nutilo, dėmesį pradėjo atkreipti tai, kas anksčiau visai netrukdė: mechaninio besisukančio HDD garsas. Vibracijų ir besisukančių plokščių keliamas ūžimas nėra didelis ir čia nebuvo koks brokuotas diskas, tačiau jis paliko didžiausiu triukšmautoju, tad teko jį šalinti. Tuo metu SSD kainos buvo vis dar gan didelės, tad grįžau prie išorinio HDD naudojimo. Atrodytų keistoka jį panaudoti nuolatiniam naudojimui sistemoje, tačiau būtent dėlto, kad jis sukasi lėčiau - veikia kur kas tyliau, o kadangi jo reikėjo daugiausia tik ilgalaikiam didelių bylų saugojimui, pvz muzikai ar filmams, tai sumažėjęs greitis ryškių problemų nekėlė. Tokiu būdu pasiekiau savąjį tikslą - būnant tame pačiame kambaryje reikėdavo labai atidžiai įsiklausyti norint suprasti ar kompiuteris išvis įjungtas ar ne.

Šią sistemą pavadinau 1.2 versija, nes tai buvo kokybinis upgrade'as, tačiau už našumą atsakingos dalys nepaliestos, tad PC sparta išliko nepakitusi.

Nuo šio atnaujinimo praėjo dar 4 metai, tad visumoje sistema skaičiuoja jau 7-us metus, kas kaip pirmam blynui - išties neblogai. Taip, vaizdo plokštė jau visiškai pasenusi, bet kadangi žaidžiu kur kas rečiau, o jei tai ir darau, tai dažniausiai su PS4 Pro - tai GPU sparta stacionariame kompiuteryje tapo ne be tokia jau ir aktuali.

### PC 1.3 - 2019-2020

|                                      |           |
| ------------------------------------ | --------- |
| 2x DELL UltraSharp U2518D monitoriai | 653 €     |
| DisplayPort 1.2 10m                  | 51 €      |
| **TOTAL**                            | **704 €** |

Dar vienas sistemos kokybinis atnaujinimas, kuris vėlgi tiesiogiai nepalietė sistemos spartos.\
Viskas prasidėjo nuo to, jog senajame AOC monitoriuje atsirado ryškios gelsvos "išdegusios" zonos, o taipogi darbovietėje dirbu su keliais monitoriais, tai ir namuose jau norėjosi daugiau, nei tik vieno FullHD monitoriaus. Atsišviežinimui išsirinkau 2 QHD raiškos Dell'us, tačiau juos įsigijus, visgi ne viskas buvo sklandu. Namie mano darbo vieta įrengta kitame kambario gale, nei kad stovi PC dėžė, nes ji pajungta prie šalia esančio TV ir ten esančios garso aparatūros. Tam, kad prisijungti monitorius, reikalingas bent 10 m ilgio kabelis. Anksčiau, senasis monitorius pajungtas HDMI laidu, tačiau šiuo atveju reikalingas DisplayPort. Dell monitoriai turi Daisychain funkcionalumą, kai 2 monitorius galima pasijungti naudojant tik vieną kabelį. Tačiau niekaip negalėjau rasti užtikrintos, patikimos informacijos internete, ar tokio ilgio DisplayPort iš tiesų veiks gerai, pavyko rasti tik daug conflicting informacijos. Visgi susiradau tinkamo ilgio kabelį ir vos tik prasivedus jį, atrodė, kad viskas veikia puikiai iki kol nepradėjo lysti problemos: užmigus ekranams jų nebepavykdavo pažadinti, būdavo reikalingas sistemos perkrovimas. Pradėjau svarstyti, jog tikriausiai šitas "hack'as" visgi nebetinkamas ir svarsčiau apie alternatyvas, pradedant nuo kompo dėžės perkėlimo ar wireless monitorių pajungimo, baigiant Intel Nuc ar Mac Mini įsigijimu. Bet pirmiausia nusprendžiau išbandyti kitą kabelį. Galbūt montuojant galėjau kurioje nors vietoje jį per stipriai užlenkti ir pažeisti ar galbūt jis tiesiog nebuvo kokybiškas, su gamykliniu broku. Įsigijau gan panašų, tačiau brangesnį variantą ir šį kartą viskas iš veikė puikiai!

### PC 2.0 - 2020 - now

|                                         |               |
| --------------------------------------- | ------------- |
| AMD Ryzen 7 3700X                       | 313.9 €       |
| Asus AM4 TUF Gaming X570-Plus           | 248.39 €      |
| Samsung SSD 970 EVO Plus M.2 NVMe 250GB | 80.69 €       |
| Crucial MX500 2TB SSD                   | 226.59 €      |
| G.Skill Ripjaws V DDR4-3600MHz (2x16GB) | 163.19 €      |
| BE QUIET! Dark Rock PRO 4               | 83.37 €       |
| 1x be quiet! SilentWings 3 PWM 14cm     | 26.25 €       |
| 2x be quiet! SilentWings 3 PWM 12cm     | 24.55 €       |
| **TOTAL**                               | **1166.93 €** |

Dėl papildomų monitorių bei karantino metu pradėto darbo iš namų, gan smarkiai pasikeitė mano įprastinis kompiuterio apkrovimas: nuo šiol pastoviai sukasi docker'is, 2 virtualūs desktop'ai, 4 atidaryti Chrome langai kiekvienam desktop'ui bei gal per 60 tab'ų juose, papildomos programos, kaip keli IDE langai ir pan. Pradėjo išties pasijusti sistemos ribos ir kilo noras pagaliau atsišviežinti. AMD pastaruosius keletą metų išties killina, tad norėjosi įšokti į šį daugiau branduolių vidutiniam namų vartotojui atnešusį traukinį. Tačiau karantinui einant į pabaigą ir planuojant grįžti į ofisą, maniau, jog poreikis sumažės, o atnaujinimą planavau rudenį, kai laukiamas Ryzen Zen 3 architektūros startas.

Po išaugusių krūvių, mano overclockintas procesorius, kuris jau ir taip buvo neblogai pakepęs, pradėjo darytis nebestabilus ir neretai gavęs daugiau apkrovų PC tiesiog persikraudinėdavo. Vieno tokio proceso metu sukepė maitinimo bloke esantis kondensatorius, o paskui jį ir motininė plokštė. PC pavyko prikelti taisykloje, tačiau kadangi jau buvo išties laikas keisti CPU, o tam padaryti reikalingas ir motininės keitimas, nusprendžiau, jog nebeapsimoka ieškoti laikino sprendimo vos keliems mėnesiams iki rudens, tad atėjo laikas atlikti didįjį sistemos refresh'ą kiek anksčiau suplanuoto.

Procesoriui pasirinkau Ryzen 7 3700x. Manau būčiau galėjęs sutaupyti 100€ ir paimti tiesiog Ryzen 5, spartos, ypač ateinant iš i5, būtų, tačiau visgi 8 branduoliai yra labiau future proof, nei 6. Visgi nekeitalioju jų dažnai, tad tai gan svarbus aspektas.\
Pradžioje dėl biudžeto apribojimų pasilikau su gražiai šviečiančiu stockiniu Wraith Prism cooleriu, kuris aušina pakankamai efektyviai ir su visais auksčiau aprašyta apkrova, jo temperatūra laikosi stabiliai apie 55 laipsnius. Tačiau net ir nustačius visus atitinkamus "silent" BIOS nustatymus, šis aušintuvas vis vien periodiškai "pulsuoja" ir ošia tikrai girdimai. Man, kaip pripratusiam prie išties tylios sistemos, šito "vėjo" tikrai per daug, tad papildomai rinktasi iš be quiet! ar Noctua aušintuvų ir išsirinkau išties nemažą, tačiau į mano korpusą telpantį Dark Rock PRO 4 bei jam į komplektą paėmiau ir tos pačios firmos ventiliatorius korpusui.

Kalbant apie Zen 2 pagrindinės plokštės pasirinkimus, galima rinktis tarp senesnių B450 lustą turinčių plokščių, kurioms papildomai prieš naudojimą dar reikalingas atnaujinimas ir tarp naujesnių X570. Pastarosios yra dvigubai brangesnės, bet visgi pasirinkau vieną iš jų. Vėlgi - labiau future proof: jau skelbta, jog X570 palaikys ateinančios kartos Zen produktus, kai tuo tarpu Zen 2 B450 atveju jau paskutinė. Perkant naują produktą, nesinori imti tokio, kurio support'as jau baiginėjasi.

OS particijai pasiėmiau NVMe diską, jog panaudoti naujausius SSD technologijų pranašumus, o atsižvelgiant, kaip smarkiai krito SSD kainos per tuos metus, pagrindinei talpai padarytas upgrade tiesiai į 2TB ir pagaliau atsisakyta to "prištampuoto" išorinio HDD.

Vaizdo plokštę visgi palikau senąją, nes su PC išvis nebežaidžiu ir pagrindinė jos užduotis yra tiesiog sujungti 3 ekranus, ką ji atlieka gerai. Jos atnaujinimas galėtų įvykti nebent dėlto, jog vienas iš trijų ventiliatorių jau nusidėvėjęs ir nebesisuka itin tiesiai. Naujose GPU įprastai ventiliatoriai yra su pasyviais režimais ir sustabdomi, kai plokštė negauna apkrovų, kas yra idealu, siekiant tylios sistemos.

Visgi nepavyko išvengti ir nedidelio neapsižiūrėjimo: kadangi senasis maitinimo blokas jau po pataisymo - jis mažiau patikimas. Tad galvojant apie naujosios sistemos saugumą - užsisakiau ir naują maitinimo bloką iš tos pačios firmos, tik šį kartą iš šiek tiek žemesnės klasės, nes senasis jų gaminys išties patiko. Tačiau besiskaitinėdamas įvairias skirtingų modelių apžvalgas, neatkreipiau dėmesio, jog šis modelis nėra modulinis, t.y. - laidai nėra atjungiami. Visiškai nesinorėjo bandyti tokį laidų bruzgalyną grūsti į korpusą ir bandyti ten juos visus paskui išslapstyti, o kadangi senasis maitinimo blokas visgi aukštesnės klasės, didesnio efektyvumo, turi daugiau visokių apsaugų ir yra modulinis - nusprendžiau visgi tęsti ir toliau naudotis būtent juo. Tuo tarpu naujai įsigyta pavyko pargrąžinti į parduotuvę.
