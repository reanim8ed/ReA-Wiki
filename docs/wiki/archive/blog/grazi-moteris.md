---
description: 'Publikuota: 2012-02-29'
---

# Graži moteris

Kas yra graži moteris? Ar tai aukštakulnių įkalinta, stomotologo išbalinta, pudros pagražinta būtybė? O gal tai kartu futbolą mėgstanti žiūrėti mergina, nerūpestingai žaidžianti plaukais? Kokios spalvos? Koks skirtumas?

Graži moteris, kuri intelektualiai seksuali, mėgstanti kalbėti apie dalykus, kurie priverčia susimąstyti, tyliai dainuojanti dainas, kurių televizijoje keptos žąsys niekada net nėra girdėjusios. Mergina, kuri traukia visų akis? O gal ta, kuri pasirenka, kurių akis traukti? Gal ant jos kaklo puikuojasi laimę nešantis pakabukas, kurį malonu laikyti tarp pirštų?

O gal graži moteris nešioja daug žiedų, tačiau slapčia svajoja apie visam gyvenimui įpareigojantį piršto papuošalą? Graži moteris skaniai kvepia. Jos plaukai mėgsta būti kutenami vėjo.

Graži moteris graži ir iš ryto. Net jei rytas nėra gražus – ji padarys viską, kad jis atrodytų kitoks. Tokia mergina pasakoja apie savo sapnus, kurie tau įdomūs, net jei nė velnio jų nesupranti.

Ji niekada tau neleis atsikvėpti, pamiršti dalykus, kuriuos ji mėgsta, neleis ieškoti skanesnio bučinio, nes tokio nėra, neleis galvoti apie kitas rankas.

Jos oda gražiai įdegusi. Neįdegusi taip pat. Gražūs antakiai, nusakantys jos nuotaiką. Žinoma, tokią, kokią ji nori, kad žinotum. Gražios moters niekada nesuprasi, nes čia ir slypi visas jos grožio šaltinis.

Graži moteris niekada nebus ant žurnalo viršelio, nesifotografuos kvepalų reklaminiams stendams. Graži moteris nėra apgaulė, graži moteris išves tave iš proto, privers daryti dalykus, kurių nė nemanei darysiąs. Ji to verta. Patikėk manimi.

Autorius: [Mantvydas Leknickas](http://www.pravda.lt/user/Mantvydas_Leknickas-4078)

